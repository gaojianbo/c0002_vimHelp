(流派)八宗之一。俱舍论之宗旨。印度小乘之区分有十八部，异论纷纷。如来灭后四百年之初，五百阿罗汉，依健驮罗国迦腻色迦王之请，结集大毗婆沙论二百卷，由是十八部中萨婆多部之宗义确立。此论为由六足论之义而解释发智论者。故本宗之大义，集成于此。其后经五百年，世亲菩萨出世，初于萨婆多部出家，习其宗义，后学经量部，于自宗有所慊然。遂依大毗婆沙论作俱舍论，间间以经量部之意评破之。故自俱舍论之当意言之，则取舍折衷，为于十八部外出一机轴者，然既依婆沙论作之，摄其要义而无漏(故曰摄彼胜义，见上段俱舍论下)，故举之属于萨婆多部也。此论在印度称为聪明论。内外之人共学之。在支那陈之真谛三藏先译之，称为俱舍译论。唐之玄奘更译之，称为俱舍论。门人光宝二师各有疏记三十卷。大便学者。 　　 
