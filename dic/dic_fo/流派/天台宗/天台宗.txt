(流派)隋智者大师入寂于天台山，故曰天台大师。天台大师所立，名天台宗。此宗以法华经为本经，以智度论为指南，以涅槃经为扶疏，以大品经为观法，因而明一心三观之妙理也。先是本宗第一祖北齐慧文，依中观论始发明此妙理，以授第二祖南岳之慧思，慧思传之第三祖天台之智者。智者曰：传道在行亦在说。于是讲说三部：一、玄义，是说一家之教相者；二、文句，是解法华之经文者；三、止观，是示一心之观行者；一宗之教观备于此。因以此师显宗名。次有第四祖章安之灌顶，笔受天台之讲说，三部之书成于此，一宗之典型永存。自章安历第五祖法华之天宫，第六祖左溪之三师，至第七祖荆溪之湛然。荆溪崛起中唐，作释签，疏记，辅行，次第释彼三部，又着金錍义例诸书，排他邪解。由荆溪八传至宋之四明，是时台宗萎微不振。四明解行兼至，再兴一宗。而天台始分为山家山外二流，山家为四明之正传，以忘心为观境，及说事造之三千。山外以慈光之悟恩为祖，以真心为观境，且不许事造之三千。四明既显扬山家之正宗，而受之者为广智，神照，南屏等，源源不绝，且传至日本，流布甚广。而山外之流，不久湮灭。 　　 
