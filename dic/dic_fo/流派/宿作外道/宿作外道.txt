(流派)外道十一宗之一。此外道计一切众生受苦乐之报皆由宿世本业之所作，故若于现世持戒精进，受身心之苦，则能坏本业，本业既坏，则众苦灭，故得涅槃。是说宿因现报，虽与佛法之正说不异，然以一切归于宿作不许感现在之功力果(是曰士用因士用果)，故以之为邪执也。毗婆沙论百九十八曰：‘一切士夫补特伽罗，所有所受无不皆以宿作为因，此非因计因戒禁取，见苦所断。(中略)问：此正法中，亦说所受苦乐过去业为因而非恶见，彼外道亦作是说，何故名恶见耶？答：此正法中说，现所受有以过去业为因，有是现在士用果者。彼说一切皆以过去所作业为因，不说现在有士用果，故名恶见。’真谛译天亲摄论释二曰：‘论曰：或执宿作。释曰：路柯耶胝柯说。世间一切因，唯有宿作。现在功力不能感果。故现在非因，如世间二人同事一主俱有功力，一人被礼遇一则不尔，故知唯由宿作，不图现在功力。’华严演义钞八曰：‘瑜伽云：何因缘故彼外道作如是见？答：彼见世间。虽具正方便而招于苦，虽具邪方便而致于乐，彼如是思。若由现在士夫作用为彼因者彼当颠倒，由彼所见非颠倒故，是故彼皆以宿作为因。涅槃三十五广破此见。’玄奘译世亲释二曰：‘宿作为因者，谓彼不许有士用因，故成邪执。’ 　　 
