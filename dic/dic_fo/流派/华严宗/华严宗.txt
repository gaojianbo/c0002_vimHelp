(流派)此宗以华严经为所依，故称曰华严宗。我国以唐之帝心杜顺和尚为始祖，云华智严法师为二祖，贤首法藏法师为三祖，清凉澄观法师为四祖，圭峰宗密禅师为五祖。至宋朝加入马鸣龙树而为七祖，大唐道璇律师于日本天平八年赍华严宗章疏入日本，新罗之审祥往大唐，从贤首学华严，后至日本，住于大安寺。日本始有华严宗。十宗略说华严为经中之王，秘于龙宫，龙树菩萨乘神通力诵出略本，流传人间。有唐杜顺和尚者，文殊师利化身也。依经立观，是为初祖。继其道者，云华智严贤首法藏以至清凉澄观，而纲目备举，于是四法界十玄门六相五教，经纬于疏钞之海，而华严奥义如日丽中天，有目共睹矣。后之学者，欲入此不思议法界，于诸祖撰述，宜尽心焉。 　　 
