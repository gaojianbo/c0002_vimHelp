(流派)又曰数论师。唯识述记二末，言劫初有外道，名曰劫比罗Kapila，古云迦毗罗者讹也。此曰黄赤，以鬓发面色并为黄赤故。今西方之贵婆罗门种，皆黄赤色也。于时世号为黄赤色仙人。立二十五谛，论生死涅槃。其后诸门徒分为十八部。其上首名伐里沙。此翻为雨。以生于雨时故名。其雨之徒党，名为雨众外道。数论为此雨众外道中别人所作。今之金七十论是也。梵名曰僧佉S&amacron;&mdotabv;khy&amacron;，此翻为数。即智慧之数也。数为量诸法之根本，故以立名。从数而起之论，故名数论。又论能生数，故亦名数论。其造数论及学数论之人，名为数论者。谓有外道，入于金耳国，以钹鍱腹，顶戴火盆。击王之论鼓，求与僧论议，使僧堕负。遂作七十行颂，以申数论之宗。王赏之以金。外道欲彰己令誉，名之为金七十论。彼论之长行，天亲菩萨所造也。然考天亲菩萨传，则为佛灭后九百年中频阇诃婆娑外道之事。谓此外道制僧佉论，入阿轮阇国，于正勤王处，为此论议。遂制胜。王赐以三洛沙黄金，入于频阇诃山之石窟中化为石云。天亲菩萨后闻此事，即造七十真实论，破彼外道所造之僧佉论。首尾瓦解，无有一句得立。王复以三洛沙金赏之。唯识述记四末之再说稿与之同。谓：‘世亲菩萨时，东天竺有僧，与数论师之学徒论议。彼立二十五谛，说大地等之为常。僧竟不能答，王信受外道。外道为王造七十行之颂，上于王。王赐千金以显扬之。今之金七十论是也。世亲乃造第一义谛论，亦名胜义七十论，以对彼论而破彼外道。’百论疏上之中曰：‘僧佉此云制数论，明一切法不出二十五谛，故一切法摄入二十五谛中，名为制数论。’ 　　 
