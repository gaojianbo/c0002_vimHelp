(流派)以牛头山法融为祖之禅派。又称牛头宗。四祖道信下旁出之禅宗也。初，法融入金陵牛头山幽栖寺北岩石室枯坐，有百鸟衔花之祥。唐贞观中，四祖道信闻之，往寻访，因附法。自是法席大盛。法融下，智岩，慧方，法持，智威，慧忠，六世相付。慧忠下，有维则。则下有云居智。又智威之门有玄素。素下有道钦。钦开径山，受代宗之信仰，赐号国一。钦门有鸟窠道林，与白居易问答有名。牛头门风，虽一时振于唐代，而其末遂不盛。宗密之中华传心地禅门师资承袭图曰：‘牛头宗之意，体诸法如梦。本来无事，心境本寂，非今始空，迷之为有，即见荣枯贵贱等事。事迹既有相连相顺，故生爱恶等情。情生则为诸苦所系。梦作梦受，何损何益。虽有此能了之智，亦如梦心。乃至设有一法过于涅槃者，亦如梦如幻。既达本来无事，理宜丧己忘情。情忘即绝苦因，方度一切苦厄，此以忘情为修也。’即此可以见其宗风。南宗诸师，颇诋击牛头一派。彼黄檗希运：‘如四祖下牛头融大师，横说竖说，犹未知向上关捩子。有此眼脑，方辨得邪正宗党。’即其一例。又见传灯录四及九，祖庭事苑一等。 　　 
