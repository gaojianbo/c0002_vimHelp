(流派)小乘二十部之一。佛在世，有外道，归佛出家，成立实我。其门徒相续不绝。佛灭后二百年中，自说一切有部流出一派，称为犊子部。建立非即非离蕴之我，谓众生有实我，非即五蕴，非离五蕴，即不可说藏也。此违佛教所立真无我之理，故名之为附佛之外道。俱舍论破我品痛斥之。真谛玄应记之为可住子部。智度论一曰：‘佛法中亦有犊子比丘说，如四大和合有眼法，如是五众和合有人法。犊子阿毗昙中说：五众不离人，人不离五众。不可说五众是人离五众是人，人是第五不可说法藏中所摄说。’(人指实我，五众即五蕴)。宗轮论曰：‘于此第三百年中从说一切有部流出一部，名犊子部。(中略)其犊子部本宗同义，谓补特伽罗非即蕴离蕴，依蕴处界假施设名。’(补特伽罗译言人)。唯识述记一本曰：‘筏蹉氏外道名犊子外道，男声中呼，归佛出家。皤雌子部女声中呼，即是一也。上古有仙，居山寂处，贪心不止，遂染母牛因遂生男，流诸苗裔。此后种类皆言犊子，即婆罗门之一姓也。涅槃经说：犊子外道归佛出家，此后门徒相传不绝。今时此部是彼苗裔，远袭为名，名犊子部。’玄应音义二十三曰：‘犊子部梵言跋私弗多罗(Vatsiputr&imacron;ya)，此云可住子部。旧言犊子者，犹不了梵音长短故也。长音呼跋私则是可住，若短音呼则言犊。从上座部中一切有部出也。’ 　　 
