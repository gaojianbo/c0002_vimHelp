(流派)信行禅师，于教乘立二阶，就根机立三阶。教乘之二阶者，即一乘教与三乘教也。五教章上曰：‘后代信行禅师依此宗立二教，谓一乘三乘。三乘者即别解别行及三乘差别，并先习小乘后趣大乘是也。一乘者谓普解普行，唯是一乘，亦华严法门及直进等是也。’根机之三阶者，谓最上利根一乘之机为第一阶，利根而有正见之三乘机为第二阶，利根或住于空见或住于有见而不化诸佛，不度诸法者，又钝根之无惭无愧，造五逆十恶者，为第三阶。佛灭后一千年已前为第一阶第二阶之机类，而一千年后惟为第三阶之机类，第一阶第二阶之众生，成就正见而无爱憎，故一乘三乘，各学别法，则解脱生死获得菩提，而第三阶之机，成就我见边见，故偏学一乘，偏学三乘或偏念弥陀，偏念法华，爱此憎彼，非彼是此，因成诽谤罪，堕于深坑而无出离之期。故佛开普真普正之佛法，以化第三阶之人。病药相当，治道无违，法不分大小，人不辨凡圣，普信普归，名为普法。若如斯不堕于爱憎，能离毁谤，则菩提涅槃在近矣。三阶佛法之大要如此。著书有三十五部四十四卷。见群疑论探要记六。说中自存至理，然因之至谓念佛读经等，为所谓别法，今日修之。为增长我见之堕狱业因，其弊有不堪者，故当时禁其传播，毁其撰集。历代三宝记曰：‘费长房录中初列信行撰述，而后同二十年判断不听流行。’开元释教录十八曰：‘开皇二十年有敕禁断，不听传行，而其徒既众蔓延弥广。既以信行为教主别行异法，似同天授立邪三宝，乃至开元十三年乙丑岁六月三日敕诸寺三阶院并令除去。’ 　　 
