(流派)俱舍论九曰：‘如诸离系及婆罗门输婆多，般利伐罗多迦等。异类外道，受持种种露形，拔发，杖乌鹿皮，持髻，涂灰，执三杖，剪须发等无义苦行。’百论上曰：‘勒沙婆弟子，诵尼干子经。言五热炙身，拔发等受苦法，是名善法。又有诸师，行自饿法，投渊赴火，自坠高岩，寂默常立，持牛戒等，是名善法。’止观辅行十之一曰：‘苦行即长寿天行，五热炙身等。总有六行：一、自饿，二、投渊，三、赴火，四、自坠，五、寂默，六、持鸡犬等戒。’本行集经二十四曰：‘或有裸形，或卧棘上，或卧板上。(中略)或卧冢间，或蚁垤内，犹如蛇居。(中略)或复有用沙土烟尘，以涂坌身，正立而住。或不梳洗头首面目，发如螺髻，拳挛而住。或复拔发，或拔髭须。’智度论三十八曰：‘诸外道等，信着苦行。若佛不六年苦行，则人不信。言是王子惯乐不能苦行，以是故。佛六年苦行。’ 　　 
