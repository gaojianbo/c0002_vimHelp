(流派)八宗之一。为穷明万法性相之宗，故名法相宗。此目取解深密经一切法相品之名而立。又依唯识论明万法唯识之理，故名唯识宗，此目取解深密经分别瑜伽品之意。此二者为通称。更名应理圆实宗，以所诠之理离空有二边能应理，而为圆满真实故也。此目取解深密经胜义谛相品之意。又名普为乘教宗。以本宗是佛第三时之教，普被五乘之机故也。此目取解深密经无自性相品之意。其中前二名，为约于法相门之称，次名为约于观心门之称，次为约于教相门之称。我国慈恩寺窥基，大成此宗，故有慈恩宗之名。经以解深密经，论以瑜伽论唯识论等为所依。原在印度，佛灭后一千年中，无着菩萨由阿逾陀国讲堂夜夜升兜率天，就弥勒菩萨听受瑜伽论，昼日宣说之于大众，瑜伽论百卷是也。其后无着之弟世亲，造唯识论，助成其义，彼土名为瑜伽宗。玄奘入西域受之于那兰陀寺之戒贤，传于支那弟子慈恩大成之，始有法相宗，慈恩宗之名。[囗@又](术语)永明所立三宗之一。见宗条附录。 　　 
