(传说)时舍卫城有婆罗门家，应以声闻得度。迦留陀夷，念言我复度此家，则于舍卫城满千数。晨朝持钵至其家，主妇闭门煎饼。迦留陀夷现种种神变以化其心，使至祇洹以其饼供僧。因说法使得初果证，与五戒为优婆夷。彼还家导其夫来，其夫亦得初果为优婆塞。夫妻既入道，尽力供养迦留陀夷，命其子身死后，毋与今异。其子奉命供养如法。后子妇见贼主年少端正，窃通之娱乐。时迦留陀夷，往其家为妇说淫欲之过，妇闻之生疑，恐或向夫说之，与贼主相谋，一日托病请迦留陀夷，日没后，伺迦留陀夷到粪所，使贼主刺之，贼主便以利刀断其头，埋着粪中。世尊知之率诸比丘至粪所，举死尸如法于城外火化之。波斯匿王闻之，灭婆罗门家，及七世之亲。见十诵律十七，经律异相十五。 　　 
