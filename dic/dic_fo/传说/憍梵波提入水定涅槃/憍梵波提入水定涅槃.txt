(传说)智度论二曰：‘佛既入灭，摩诃迦叶欲结集三藏，议言谁能结集毗尼法藏者？长老阿泥卢豆言：舍利弗有好弟子，名憍梵波提，能知毗尼法藏。今在天上尼利沙树园中住，可遣使请来。迦叶便遣下座比丘，召憍梵波提。比丘至天上，传迦叶意。憍梵波提语比丘言：召我日佛灭度耶？比丘言实如所言：大师佛已灭度。憍梵波提言：佛灭度大疾，世间眼灭，能逐佛转法轮，将我和上舍利弗，今在何所？答曰：先入涅槃。憍梵波提言大师法将，各自别离，当奈何？摩诃目犍连今在何处？比丘言是亦灭度。憍梵波提言佛法欲散，大人过去，众生可怜。(中略)我失离欲大师，于是尸利沙树园中住，亦何所为？我和上大师，皆已灭度，我今不能复下阎浮提，住此入涅槃。说是言已，入禅定中，踊在虚空，身放光明，又出水火，手摩日月，现种种神变。自心出火烧身，身中出水，四道流下，至大迦叶所。水中有声，说此偈言：憍梵波提稽首礼，妙众第一大德僧。闻佛灭度我随去，如大象去象子随。’此偈名水说偈(一本有四偈误)。 　　 
