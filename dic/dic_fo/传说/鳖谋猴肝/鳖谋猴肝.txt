(传说)有鳖与林间一猕猴亲，屡往游。其妇妒之，欲杀猕猴，止夫外出，佯卧病，谓夫言：吾病甚重，当得汝所亲猕猴之肝，吾乃活。夫不得已，往请弥猴，谓将供小食，猕猴曰：吾居陆地，卿在水中，安得相从。鳖曰：吾当负卿。猕猴便从之。负至中道，谓猕猴言：所以请卿者，因吾妇病困，欲得卿之肝也。猕猴报曰：吾肝挂在树，今未持来。速还取肝相从。便还树上，跳踯欢喜。时鳖问曰：卿何不早持肝来？猕猴曰：天下之至愚，无如卿者，谁以肝挂于树，共为亲友而反相图，欲危我命，自今以往，各自别处。见本生经一。 　　 
