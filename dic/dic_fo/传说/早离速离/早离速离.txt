(传说)兄弟二人名。以其早离父母，故名。净土本缘经：‘无数劫昔有国，名摩湿波吒。有梵志名长那，妻名摩耶斯罗。生二子，兄云早离，弟云速离。兄七岁弟五岁时，母摩耶斯罗病死。父娶后妻，时遇饥年，父入海求食。继母在家欲害二子，欺二子，引之海岸，弃于绝岛而还。二子在孤岛昼夜悲痛，遂发愿言：愿我常在此岛修菩萨行，利益十方之人，发如此一百愿而命终。父自海来，求子不得，问之邻人，知弃于孤岛，遂往觅之，唯见白骨。乃啼哭发愿：我愿度诸恶众速成佛道，又愿我常住娑婆世界说法教化。此时之长那，即今之释迦如来。摩耶斯罗者，西方阿弥陀如来也。早离者观音菩萨也。速离者大势至菩萨也。海岸之绝岛，即今补陀洛山也。’此经一卷，经目不载。盖伪撰者。 　　 
