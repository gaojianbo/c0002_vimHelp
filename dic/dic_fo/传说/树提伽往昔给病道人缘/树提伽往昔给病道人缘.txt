(传说)树提伽仓库盈实，金银具足，奴婢成行，无所乏少，其富过国王。一时国王与树提伽同车诣佛所问言：世尊，树提伽是我臣，前身有何功德，而妇女家宅过我甚？佛言：树提伽布施功德，现天上受乐也。往昔五百商主，将诸商人赍持重宝，经遇险路，于空山中逢一病道人，给草屋，厚敷床褥，给米浆米粮灯烛，乞愿天堂之报。今果得报。佛言是时布施者，今树提伽夫妇是也。时病人，今我身是也。五百商主及商人，皆得阿罗汉道。见树提伽经。 　　 
