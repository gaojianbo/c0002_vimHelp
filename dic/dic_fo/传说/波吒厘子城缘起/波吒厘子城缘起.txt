(传说)西域记八谓初有婆罗门，高才博学，门人数千受业。学徒一日游观，有一书生徘徊怅望。同俦谓曰：汝何忧？曰：盛色方刚，学业未成，顾此忧心弥剧。学徒戏曰：今将求子聘婚，乃假立二人为男父母，二人为女父母，遂令坐波吒厘树下。谓女婚者树也，采时果，酌清流，陈婚姻之绪。时假女父举华枝以授书生曰：斯嘉偶也，幸勿辞。书生之心欣然自得。日暮欲归，怀恋不止。学徒曰：前言戏耳，幸同归。林中猛兽多，恐相残害。书生遂留，往来树侧。及夜，异光烛野，管弦清雅，俄见老翁策杖来慰。复有一老妪引少女。翁乃指少女曰：是君之弱室也。酣歌乐宴经七日，学徒疑为兽害，往求之。乃见独坐树荫，如对上客。虽告同归，辞不从命。后自入城谒亲故，陈其始末。闻者惊骇，同往林中，咸见华树是一大第，僮仆役使，驱驰往来。彼老翁陈饍奏乐，从容接对。暮岁后生一男子。谓其妻曰：吾今欲归。其妻以白父。翁谓书生曰：人生行乐，讵必故乡。今将筑室，宜勿异志。于是役徒不日而成。拘苏摩补罗之旧城迁都于此。由彼子故，树神为筑城，尔后名波吒厘子城。 　　 
