(传说)佛为示三乘解脱同一，分半座与迦叶使坐。华手经一曰：‘尔时长老摩诃迦叶在韦提诃山帝释石室，五百比丘俱止其中，皆行头陀乞食纳衣，受常坐法随敷树下。少欲知足，乐远离行。时大迦叶以佛神力于彼石室忽然不现，现于竹园行诣佛所。(中略)世尊遥命之曰：善来迦叶！久乃相见，汝当就此如来半座。佛移身时，大千世界六种震动。’付法藏传一曰：‘尔时迦叶披粪扫衣，来诣佛所，稽首礼敬，合掌而立。白佛而言：世尊我今归依无上清凉，愿哀纳受听在末次。世尊叹曰：善来迦叶！即分半座命令就座。迦叶白佛：我是如来末行弟子，顾命分座，不敢顺旨。是时众会咸生疑曰：此老沙门有何异德。乃今天尊分座命之？此人殊胜，唯佛知耳。于是如来知众心念，欲决所说，即宣迦叶大行渊广。’ 　　 
