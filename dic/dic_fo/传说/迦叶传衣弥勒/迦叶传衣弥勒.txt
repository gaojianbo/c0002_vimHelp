(传说)迦叶自释迦如来受袈裟，于鸡足山入定，以传之于弥勒。毗奈耶杂事付法藏传以为粪扫衣，西域记以为金襕衣。增一阿含经四十四曰：‘世尊告大迦叶，不应般涅槃，要须弥勒出世，(中略)弥勒当取迦叶僧伽梨着之。’智度论三曰：‘迦叶即着从佛所得僧伽梨，持衣钵捉杖，如金翅鸟现上升虚空。(中略)与衣钵俱，作是愿言：令我身不坏，弥勒成佛，我骨身还出，以此因缘度众生。如是思惟已，直入耆阇崛山石头中，如入软泥，入已还合。’毗奈耶杂事四十曰：‘大迦摄波，欲涅槃住鸡足山中，于三峰中敷草而坐，作如是念：我今宜以世尊所授粪扫纳衣用覆于身，令身乃至慈氏下生，彼薄伽梵，以我此身示诸弟子及诸大众，令生厌离，即便入定三峰覆身，犹如密室，不坏而住。’付法藏传一曰：‘迦叶至鸡足山，于草敷上跏趺而坐，作是愿言：今此身着佛所与粪扫之衣，自持己钵乃至弥勒，令不朽坏，使彼弟子皆见我身而生厌恶。(中略)时弥勒佛，即就迦叶取僧伽梨，时大众见神力，除憍慢心，成阿罗汉。’西域记九曰：‘如来化缘斯毕，垂将涅槃。告迦叶波曰：我于旷劫勤修苦行，为诸众生求无上法。昔所愿期，今已果满。我今将欲入大涅槃，以诸法藏嘱累于汝，住持宣布，勿有失坠。姨母所献金缕袈裟，慈氏成佛，留以传付。’ 　　 
