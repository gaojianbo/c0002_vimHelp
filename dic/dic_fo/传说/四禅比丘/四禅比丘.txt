(传说)智度论十七谓佛弟子中有一比丘，得四禅，生增上慢，谓得四道。得初禅谓是须陀洹，第二禅时谓是斯陀含，第三禅时谓是阿那含，第四禅时谓是得阿罗汉。恃是不复求进，命欲尽时见四禅中阴相来，便生邪见谓无涅槃，佛为欺我。生此恶见，故失四禅中阴，便见阿鼻泥犁中阴相，命终便生阿鼻地狱。诸比丘问佛：某甲比丘，命终阿兰若，生于何处？佛言是人生阿鼻泥犁中。诸比丘皆大惊怪，此人坐禅持戒，何尔耶？佛言：此人增上慢，得四禅时，谓得四道。故临命终时，见四禅中阴相，便生邪见，谓无涅槃，我是阿罗汉，今还复生，佛虚诈我。是故即时见阿鼻泥犁中阴相，生阿鼻地狱中。 　　 
