(传说)或谓金胎两部之大经，尽为阿难结集。或谓金刚手菩萨为正，阿难为伴。或谓两部杂部，皆为金刚手菩萨受持结集。后两说据六波罗蜜经所谓金刚手受持陀罗尼门之说也。六波罗蜜经一曰：‘慈氏云何名为第三法宝？所谓过去无量殑伽沙等诸佛世尊所说正法。我今亦当作如是说。所谓八万四千诸妙法蕴。(中略)摄为五分：一素呾缆。二毗奈耶。三阿毗达磨。四般若波罗蜜多。五陀罗尼门。此五种藏教教化有情，随所应度而为说之。(中略)复次慈氏，我灭度后，令阿难陀受持所说素呾缆藏，其邬波离受持所说毗奈耶藏，迦多衍那受持所说阿毗达磨，曼殊室利菩萨受持所说大乘般若波罗蜜多，其金刚手菩萨受持所说甚深微妙诸总持门。’又见义林章二本，法苑珠林十二、教时诤等。 　　 
