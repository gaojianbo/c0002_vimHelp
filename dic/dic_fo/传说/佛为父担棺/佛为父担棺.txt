(传说)佛担父王之棺也。净饭王般涅槃经曰：‘尔时世尊，念当来世，人民凶暴，不报父母育养之恩，为是不孝之者。为是当来之众生等设礼法故。如来躬身，自欲担父王之棺。即时三千大千世界六种震动。(中略)尔时世尊，威光益显，如万日并。如来躬身，手执香炉，在丧前行。’又舁姨母大爱道之葬床。增一阿含经五十曰：‘尔时告阿难陀罗云：汝等举大爱道身，我当躬自供养。(中略)尔时释提桓因，毗沙门天王前白佛言：唯愿世尊，勿自劳神，我等自当供养。舍利弗告诸天：止止天王，如来自当知时，此是如来所应修行，非是天龙鬼神所及也。所以然者，父母生子多有所益，长养恩重，乳哺怀抱，要当报恩，不得不报恩。(中略)是时世尊躬自举床一脚，难陀举一脚，罗云举一脚，阿难举一脚，飞在虚空，至彼冢间。’ 　　 
