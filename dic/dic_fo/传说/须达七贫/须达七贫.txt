(传说)须达七次贫，后贫最剧。于粪壤中得一木，乃旃檀也。卖之得米四斗，告妇曰：且炊一斗，吾当索菜。时佛知可度时至，先使舍利弗往乞食，妇喜入之钵中。更炊一斗，目连复往乞，亦喜而与之。复炊一斗，迦叶往乞之，亦与之。犹有一斗炊之，佛自往乞之，妇喜而尽施之。佛口自咒愿，今日罪灭福生。须达寻还，见之大喜，共饮饭汁。须臾，珍宝谷帛，自然涌出，如往时之富。须达踊跃，更请佛及僧尽供养之。佛为说法，皆得道。见杂譬喻经下，杂宝藏经二、经律异相三十五。 　　 
