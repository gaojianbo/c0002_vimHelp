(传说)维摩自香积佛之世界赍供一会之大众者。维摩经香积佛品曰：‘舍利弗心念：日时欲至，此诸菩萨，当于何食？时维摩诘。知其意而语言：佛说八解脱，仁者受行，岂离饮食而闻法乎。若欲食者，且待须臾。当令汝得未曾有食。(中略)于是维摩诘，不起于座。居众会前，化作菩萨。相好光明，威德殊胜。蔽于众会，而告之曰：汝往上方界分，度如四十二恒河沙佛土，有国名众香，佛号香积。与诸菩萨，方共坐食。汝往到彼，如我辞曰：维摩诘稽首世尊足下，(中略)愿得世尊所食之余，当于娑婆世界施作佛事，令此乐少法者得弘大道。(中略)于是香积如来，以众香钵盛满香饭与化菩萨，时彼九百万菩萨俱发声言：我欲诣娑婆世界供养释迦牟尼佛，并欲见维摩诘等诸菩萨众。佛言可往。(中略)时化菩萨，既受钵饭，与彼九百万菩萨，俱受佛威神力及维摩诘力，于彼世界，忽然不现。须臾之间，至维摩诘舍。时维摩诘即化作九百万师子之座，严好如前。诸菩萨皆坐其上。时化菩萨，以满钵香饭，与维摩诘。香饭普熏毗耶离城及三千大千世界。(中略)时维摩诘，语舍利弗等诸大声闻：仁者可食如来甘露味饭，大慈所熏，无以限意食之使不消也。有异声闻，念是饭少，而此大众人人当食。化菩萨曰：勿以声闻小德小智称量如来无量福慧，四海有竭，此饭无尽。使一切人食抟若须弥，乃至一劫，犹不能尽。(中略)于是钵饭，悉饱众会，犹故不赐。’ 　　 
