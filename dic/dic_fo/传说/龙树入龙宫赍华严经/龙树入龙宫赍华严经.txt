(传说)龙树传云：龙树已出家，入灵山，山中有塔，塔中有一老比丘，以大乘经典授之。诵持爱乐，虽通实义，然未得通利。周游诸国，更求余经，不得。自念言：佛经虽妙，犹有所未尽。我欲推未尽而演之，以悟后学。于此欲更造衣服，立教戒，附于佛法而小异。独在静处水精房中，思惟此事。大龙菩萨见而怜之。即接之入海。于宫殿中发七宝华函，以诸方等深奥之经典，无量之妙法授之。龙树受读九十日中通解甚多。龙问曰：看经遍否。答言：汝诸函中经典无量，我所读已十倍阎浮提。龙送出南天竺。大弘佛法，摧伏外道(付法藏传五亦同)。贤首华严传一曰：‘如真谛三藏云：西域传记说，龙树菩萨往龙宫见此华严大不思议解脱经，有三本。(中略)下本见流阎浮。’ 　　 
