(传说)联灯会要释迦牟尼佛章曰：‘世尊在灵山会上，拈华示众。众皆默然，唯迦叶破颜微笑。世尊云：吾有正法眼藏，涅槃妙心，实相无相，微妙法门，不立文字，教外别传。付嘱摩诃迦叶。’古今禅宗以为宗门第一之口实，彼宗以心传心之根据大事也。然此事出何经何人传之，大藏所收之经论不记此事，隋唐之宗匠亦无言此事者，惟唐德宗末，金陵沙门慧炬撰宝林传，夸大其宗，始记此事。其后至宋，人天眼目，无门关，五灯会元，广灯录，联灯会要等诸书亦记之，此外拈之颂之者，不暇枚举。然景德传灯录，碧岩录。传法正宗记，亦不记之。宋王安石言此事出大梵天王问佛决疑经。宗门杂录曰：‘王荆公问佛慧泉禅师云：禅宗所谓世尊拈花，出在何典？泉云：藏经亦不载。公云：余顷在翰苑，偶见大梵天王问佛决疑经三卷，因阅之，所载甚详。梵王至灵山以金色波罗花献佛，舍身为床座，请佛为众生说法。世尊登座，拈花示众。人天百万，悉皆罔措。独有金色头陀，破颜微笑。世尊云：吾有正法眼藏，涅槃妙心，实相无相，分付摩诃大迦叶。此经多谈帝王事佛请问，所以秘藏，世无闻者。’佛祖统纪五，亦引此说。参照金色波罗华条。 　　 
