(传说)五百贾客，入海采宝。值摩伽罗鱼王开口，海水入其中，船去驶疾。船师问楼上人，汝见何等？答言：见三日出，白山罗列，水流奔趣，如入大坑。船师言是摩伽罗鱼王开口也。一日是实日，两日是鱼目，白山是鱼齿，水流奔趣，是入其口。我曹将了，宜各各求其天神，以自救济。中有五戒之优婆塞，语众人曰：吾等当共称南无佛。佛为无上，能救苦厄，众人一心同声称南无佛。是鱼先世是佛破戒弟子，得宿命智，闻称佛声，心自悔悟，即合口。船人得脱。见大悲经三，譬喻经六，贤愚经六，智度论七，分别功德论中。 　　 
