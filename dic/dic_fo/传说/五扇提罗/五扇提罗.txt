(传说)五恶比丘各得石女之报者。止观一曰：‘如五扇提罗者，此发地狱心。’同辅行曰：‘言扇提罗者。未曾有经下卷云：昔五比丘懒惰懈怠，不修经书。时世谷贵，为人所轻，不供养之。五人议云：夫人生计随其行仪，人命至重，不可守死。各共乞求办具绳床，坐旷野中，扫洒庄严，依次而坐。外形似禅，内思邪浊，见者谓圣，因此招供，饱足有余。有一女人名曰提韦，闻之喜供，提韦有十顷园林，令住终身。(中略)提韦真心供养福尽命终生化乐天，其五比丘专行巧伪邪浊心，福尽命终生于地狱。经八千劫偿其施主，虽复为人，诸根闇钝，无男女根，名为石女。经尔所劫偿施主已，佛告匿王，时提韦者今皇后是，五比丘者随从担轝五人者是。’ 　　 
