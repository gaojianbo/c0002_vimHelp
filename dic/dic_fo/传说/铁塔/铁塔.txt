(传说)南天竺有铁塔，收藏一切秘部大经，龙猛菩萨(旧译龙树)入其中，值金刚萨埵，传受两部之大经，金刚智三藏口传，其弟子沙门智藏(不空三藏之法讳)，记之于金刚顶经义诀，是铁塔说之本据也。日本东密台密皆依用之而不疑。安然之教时问答三曰：‘沙门智藏金刚顶义诀云：此经有百千颂广本，(中略)其大经本阿阇梨云：经荚广长如床，厚四五尺，有无量颂。在南天界铁塔之中，佛灭度后数百年间无人能开。此塔以铁扇铁锁而封闭之。其中天竺国佛法渐衰时，有大德先诵持大毗卢遮那真言，得毗卢遮那佛而现其身，现于多身于空中说此法门及文字章句，次第令写讫即灭。即毗卢遮那念诵法要一卷是。时大德持诵成就，愿开此塔，于七日中绕塔念诵。以白芥子七粒打此塔门，乃开塔门。诸神一时踊怒，不令得入。唯见塔内香灯光明一丈二丈，名华宝盖，满中悬列。又闻赞声。此大德至心忏悔，发大誓愿，然后得入塔中。入已，其塔寻闭。经于多日诵此经王广本一遍，为如食颂。得诸佛菩萨指授所堪记持不忘，便令出塔。塔门还闭如故。’弘法之付法传下，亦叙此说，终曰：‘然前所述事略，载金刚顶义决中。’ 　　 
