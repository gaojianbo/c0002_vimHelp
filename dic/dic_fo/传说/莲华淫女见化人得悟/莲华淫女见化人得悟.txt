(传说)有二莲华女，皆是淫女，与前诸莲华女有别。经律异相三十二曰：‘佛在耆阇崛山，有一妇女，名曰莲华，善心自生，便弃世事，作比丘尼。即行到佛所，未至中道有流泉水，女因饮水澡手自见其面像，姿妍无比。便念云何自弃作沙门耶？且当少时快我私情，寻即还家。佛知莲华应得道，化作妇人，端正绝世胜莲华女，寻路而来。莲华见之，心甚爱敬。即问化人：从何处来？化人答言：从城中来，欲还归家，虽不相识，可俱还到，向泉水上。二人俱还到泉水上，陈意委曲。化人睡卧枕莲华膝，须臾之顷，忽命绝，[月*夆]胀臭烂，肌体解散。莲华见之，心大惊怖，云何好人忽无常？此人尚尔，我岂得久？故常诣佛学道，即诣佛所作礼自说。(中略)莲华闻法，欣然解释，得阿罗汉。’(莲华女经今不在藏内)。 　　 
