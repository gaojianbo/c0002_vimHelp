(传说)佛涅槃之先，上足二弟子先涅槃者，三世诸佛之常法也。舍利弗目连既知佛将涅槃，夏坐竟将般涅槃。是时尊者大目犍连入罗阅城乞食，执杖梵志遥见目连来，各各相谓曰：此是沙门瞿昙弟子，彼弟子中无出此人上者，我等盍共围打杀之。诸梵志共围打之，烂尽，苦恼甚。是时目连以神通还祇洹精舍，至舍利弗所。舍利弗言：于世尊弟子中为神足第一，何不以神足避之？目连曰：我宿业极重，我于神字尚不能忆，况发通耶？我极患疼痛，来辞汝，取般涅槃。舍利弗言：汝今少停，我当先取灭度。舍利弗乃至世尊所辞，去而至本生处，为亲戚乡人说法，遂取灭度。目连亦至世尊所辞，去而至本生处说法，取灭度(增一阿含经十八十九)。时阿阇世王闻梵志打杀目连，极嗔怒。告大臣曰：索彼外道焚杀之。目连闻之，报曰：大王不可作是事，我先作业，注来于身，非可代受。王曰：尊命难违，若捉得当但使出国(毗奈耶杂事十八)。然目连弟子马宿满宿二人，为所谓六群比丘之随一，闻师打杀，愤怒不堪，身毛悉竖，以大力士力，尽捕执杖梵志杀之(戒因缘经二，毗婆沙论四)。时诸苾刍皆有疑，请于世尊言：圣者目连有何业，而外道粉碎其身？世尊曰：往古为婆罗门子，淫溺其妇，于母不孝。一日怒母，发恶语曰：如何得勇力人，打彼身形。依此粗恶语，于五百生中，常被打碎。今日虽证圣道为神通第一，然犹受此报(毗奈耶杂事十八)。又曰：彼昔为弊魔时，数数触娆拘楼孙佛上足弟于尊者毗楼，化作小儿以大杖击彼首，使之流血。即时堕大地狱，以斯宿业，今日为释迦文佛上足，为外道所打杀(魔娆乱经)。 　　 
