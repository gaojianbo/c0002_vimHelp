(杂语)由当人之愿力与佛之威神力，佛向愿出家之人称善来比丘，便为沙门，剃发染衣之相自备，身成具足戒也。增一阿含经十五曰：‘诸佛常法若称善来比丘便成沙门。是时世尊告迦叶曰：善来比丘！此法微妙，善修梵行。是时迦叶及五百弟子所着衣囊尽变作袈裟，头发自落，如似剃发以经七日。’四分律三十三曰：‘时迦叶即往弟子所告言：汝等知不，我今欲从沙门瞿昙所修梵行，汝等心所乐者各自随意。(中略)前白佛言：我等欲于如来所出家修梵行。佛言：善来比丘！于我法中快修梵行得尽苦际，即名为受具足戒。’佛本行集经三十四曰：‘时憍陈如知彼法行从座而起，顶礼佛足胡跪合掌而白佛言：善哉世尊！我入佛法，世尊度我以为沙门与具足戒。尔时佛告憍陈如言：善来比丘！入我法中行于梵行，尽苦边故。是时长老憍陈如身便出家成具足戒。’ 　　 
