(杂语)寄归传云：取衣作三襵，其肩头叠处，安其方帖以安衣[巾*句]，长可两指，结作同心，向外牵出，十字交系，便成两[巾*句]。其胸前叠处缘边安纽，以纽内于[巾*句]，以衣右角宽搭左肩，垂之背后。此古法也。至于中古，袈裟之着法，甚失古法，其滥觞殆起于宋之灵芝律师，彼着六物图，引感通传：‘以衣角绕于左角。’误绕为达，遂于衣之右角施钩，仅达胸前，与纽合结，于是搭于左肩及绕于左臂之正仪全失。大日经义释明如来之钵印云：左手持衣两角，其法取袈裟近手之尖角及搭肩之角，绕肘回入手中使二角如双耳，仍二手相重如承钵之形，又出入聚落或私营事务，许反被袈裟。 　　 
