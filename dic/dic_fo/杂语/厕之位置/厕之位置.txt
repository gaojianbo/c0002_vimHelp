(杂语)天竺精舍，其西置厕院，或置于其南。摩诃僧祇律曰：‘厕屋不得在东在北，应在南在西，小行亦如是。’祇园图经曰：‘次北第六院名为流厕，有大高屋，三重而立，飞桥双上，甚是清净。下施厕坑，砌以伏窦，天帝手作，上无臭气。大渠从大院北西注，南入厕院，伏流入窦，北出会于大河，人无见者。一切比丘，皆此便利。’业疏济缘记二上曰：‘西土僧寺门皆东向故，塔庙置前，厨在后角，僧在两间。行来处即大小便处，彼多东风故。厨厕皆在西南吹气于后，而厕在厨后。’同卷曰：‘然此土寺门多是南向，尚正阳故。厨厕宜在东北，亦以多南风故也。’  　　 
