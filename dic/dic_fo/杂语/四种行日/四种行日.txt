(杂语)有二说：一，仁王经仪轨曰：‘若息灾法从月一日至八日。若求增益从月九日至十五日。若求敬爱从十六日至二十二日。若调伏者从二十三日至月尽日。’二，诸部要目曰：‘一日分为四时。月生一日至八日应作息灾，从九日至十五日应作增益，从十六日至二十三日应作降伏，从二十四日至月尽日应作敬爱法。’息灾者除灾生德之法也，以月生之一日，背暗向明，故为息灾相应之日。增益者福智圆满之法也，至十五日而月轮满，以故为增益相应之日。降伏者损减为能，黑月有损减和合之二德，自十六日月轮渐减。仁王仪轨取损减至极之义，故调伏。至月之尽日，要目以为月之尽日者月合宿，故为敬爱相应之日。见秘藏记钞二。 　　 
