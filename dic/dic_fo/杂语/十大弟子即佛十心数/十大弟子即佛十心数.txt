(杂语)宗镜录二十四谓心王即是师，十数即是十弟子，十弟子各具十德。如十心数，随有一起，十数即随起，虽以一数，当名，然实有十数也。对十弟子者，初想数，即对富楼那，想数遍强，从想入道，是故声闻弟子中说法第一也。成论云：识得实法，想得假名，富楼那用想数分明，故能分别名相，无碍辩才无滞，于说法人中最为第一。推之，则欲数对迦叶，更乐数对迦旃延，慧数对舍利弗，念数对优婆离，思数对罗睺罗，解脱对须菩提，作意对阿那律，三摩地对目犍连，受数对阿难。 　　 
