(杂语)佛本行集经十一曰：‘梵天所说之书。’注曰：‘今婆罗门书正十四音是。’涅槃经八曰：‘迦叶菩萨白佛言：世尊！云何如来说字根本？佛言善男子！说初半字以为根本。(中略)所言字者其义云何？善男子！有十四音名为字义。(中略)此十四音名曰字本。’而次下经文虽就摩多及体文之五十字详说字义，然不指此十四之根本字者何耶？因而诸师异解多端。如悉昙藏二列十类之异解。其中秀法师之解云：‘悉昙十二字合长短二声为一音，合有六音。次从迦以去有二十五字为一音，合为五音。足前合为十一也。次从耶已去九字，三字为一音，合有三音。足前合为十四音也。不取鲁流四字为音。明此四字直是利前音非是音也。’又悉昙三密钞之六说中，第六说信范之说与之同。 　　 
