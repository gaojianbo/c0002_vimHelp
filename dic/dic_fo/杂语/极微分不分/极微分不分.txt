(杂语)三位极微中第二位色聚之微，大小乘各异其论，小乘以分析之极为极微。至于极微，则无可分上下左右方角之部分(此曰极微无方分)，故不可更为分析。若果欲分析之，则惟以意识之观慧，于一极微中分别有能造之四大，有所造之色香等而已，然如此分析之色香等二十，但为想像，故非实之极微。盖此二十，非事实可分离者也。大乘原不立实体之极微。其极微为以观慧分析粗色之意识想像，故得分析无限。然于某程度而不止之。则与虚空相似，不能为物质之想。故于得为色想之限，立极微之名，而定为分析之之极也。正理论三十二曰：‘极微，略有二种：一实二假。其相云何？实谓极成色等自相，于和集位现量所得。假由分析比量所知，谓聚色中以慧渐析至最极位。然后于中辨色声等极微差别，此析所至名假极微。’唯识论二曰：‘诸瑜伽师以假想慧于粗色相渐次除析至不可析，假说说极微。此极微犹有方分而不可析，若更析之，便以空现，不名为色。故说极微是色边际。’ 　　 
