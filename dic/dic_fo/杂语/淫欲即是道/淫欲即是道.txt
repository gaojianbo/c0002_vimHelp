(杂语)由烦恼即菩提之理而立之言。诸法无行经下曰：‘贪欲是涅槃，恚痴亦如是，于是三事中，有无量佛法。若有人分别，贪欲嗔恚痴，是人去佛远，譬如天与地。’智度论六引此文曰：‘淫欲即是道，恚痴亦如是，如此三事中，无量诸佛道。’冰之性即如水，贪嗔痴三毒之性即法性真如也。是烦恼即菩提生死即涅槃之意。止观二曰：‘无行经云：贪欲即是道，恚痴亦如是，(中略)贪欲即菩提。(中略)佛说贪欲即是道者。佛见机宜，知一种众生，底下薄福，决不能于善中修道，极任其罪转无已。令于贪欲修习止观，极不得已故作此说。’辅行四曰：‘经说欲是道者，只云道性不出于欲，亦云欲性不离于道，约理云即，约事须离。’参照即条。 　　 
