(杂语)诸佛常以莲华为座床者，盖取莲华藏世界之义。莲华藏世界者，报身佛之净土也。又智度论八曰：‘以莲华软净，欲现神力，能坐其上，令不坏故。又以庄严妙法坐故。又以诸华皆小，无如此华。(中略)梵天王坐莲华上，是故诸佛随世俗故，于宝华上结跏趺坐。’大日经疏十五曰：‘如世人以莲华为吉祥清净，能悦可众心。今秘藏中亦以大悲胎藏妙法莲华为最秘密吉祥，一切加持法门之身坐此华台也。然世间莲亦有无量差降，所谓大小开合色相浅深各发不同，如是心地花台亦有权实开合等异也。若是佛，谓当作八叶芬陀利，白莲华也，其华令开敷四布。若是菩萨，亦作此华坐，而令花半敷，勿令极开也。若缘觉声闻，当坐于花叶之上，或坐俱勿头华叶上。(中略)若净居诸天乃至初禅梵天等，世间立号为梵者皆坐赤莲华中。’ 　　 
