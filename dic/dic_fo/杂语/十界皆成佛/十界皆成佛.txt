(杂语)法华经迹门中说地狱等十法界之众生成佛。其中佛界为已成，故不言之，序品五佛开显中，过去佛章若有众生类以下之文，明人界天界声闻界缘觉界菩萨界五界五乘之成佛，又譬喻品之首法说段之终，四众领解之文具出八部众。八部中，天与修罗，天界修罗界也，龙与迦楼罗及摩睺罗伽，畜生界也，夜叉与干闼婆及紧那罗，鬼界也，故此中有四界之成佛。又提婆达多品，提婆授天王如来之记别，地狱界之成佛也。以提婆既造五逆罪，先堕地狱故也。又同品明龙女成道，畜生界之成佛也。是曰迹门之十界皆成。 　　 
