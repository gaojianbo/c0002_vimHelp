(杂语)Yojana，又作俞旬，揄旬，由延，或踰阇那。新称踰缮那。为计里程之数目。帝王一日行军之里程也。或云四十里，或云三十里。西域记二曰：‘夫数量之称，谓踰缮那，旧曰由旬，又曰踰阇那，又曰由延，皆讹略也。踰缮那者，自古圣王一日军行也。旧传一踰缮那四十里矣，印度国俗乃三十里。圣教所载惟十六里，穷微之数，分一踰缮那为八拘卢舍。拘卢舍者，谓大牛鸣声所极闻称拘卢舍，分一拘卢舍为五百弓，分一弓为四肘，分一肘为二十四指，分一指节为七宿麦。’玄应音义二曰：‘俞旬，又作由旬，或作由延，又作踰阇那，皆讹也。此言踰缮那，此译云：合也，应也。计合应尔许度量，同此方驿逻也。’有部百一羯磨三曰：‘言踰缮那者，既无正翻义，当东夏一驿可三十余里，旧云由旬者讹略。若准西国俗法，四俱卢舍为一踰缮那，计一俱卢舍可有八里，即是当其三十二里。若准内教，八俱卢舍为一踰缮那，一俱卢舍有五百弓，弓有一步数，准其步数才一里半余，将八倍之当十二里，此乃不充一驿。亲验当今西方踰缮那可有一驿，故今皆作一驿翻之，遮无远滞。’注维摩经六：‘肇曰：由旬天竺里数名也。上由旬六十里，中由旬五十里，下由旬四十里也。’一指节者，横大母指而取其厚量也。又一肘者，自肘之本端至中指之末也。惠运之俱舍记曰：‘一肘者，自肘本端至中指末也，一尺八寸。’智证之杂记曰：‘横大母指而取其厚，以为一指也。’俱舍论十二曰：‘赡部洲人身，多长十三肘半，于中少分有长四肘。’积算此指节之量可知由旬之度。 　　 
