(杂语)大乘勿论。小乘如大众部化地部经部立现在之法有实体，过去未来之法无实体，故过去未来云者，已有当有之假名也。小乘之萨婆多部立三世实有法体恒有，谓三世之法历然实有，若为无法，则对于过去未来无可起谓为过去谓为未来思想之理。然则云何而立三世之别？解此者共有四论：一、类之不同，是法救尊者之说。有为之诸法，由未来来于现世时，舍未来之类而得现在之类，由现在迁于过去时，舍现在之类而得过去之类。三世之类虽异法体则实有也。喻如破金器而制余物，长短方圆之形虽异，而金体不异。二、相之不同，是妙音尊者之说。三世有各别之相，有为之诸法在于未来时，正合未来之法，故虽名未来而非离过去现在之相，来于现在时正合现在，故虽名现在之法，而非离过去未来之相，入于过去时正合过去之相，故虽名过去之相，而非离未来现在之相，依其正合之世相不同而有三世之异，法体则实有也。喻如持妻妾三人者，正染于其一人也。三、位之不同，是世友尊者之说。未来为未作用之位，现在为正作用之位，过去为已作用之位。有为之诸法迁流三世，在未作用之位则名未来，在正作用之位，则名现在，在已作用之位则名过去。依三位之不同，有三世之别，法体则实有也，喻如算盘之珠置千一之位，则名为一，置于十之位，则名为十，置于百之位，则名为百。名与作用虽异，体则一也。四、待之不同，是觉天尊者之说。待者待望之义，彼此望合。望前于后，为过去，望后于前为未来，望中于前后之为现在。依待望之不同有三世之别，法体则实有也。譬如一女，对于母，则为女，对于女，则为母，对于夫，则为妻也。已上四师称为婆沙之四评家。此四说中婆沙俱舍皆取就第三说作用而立之义，斯为最善。说详婆沙论七十七，俱舍论二十，颂疏一。 　　 
