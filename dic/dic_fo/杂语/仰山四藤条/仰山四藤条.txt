(杂语)公案。传灯录十二，晋州霍山景通条曰：‘师初参仰山，仰山闭目坐。师曰：如是如是，西天二十八祖亦如是，中华六祖亦如是，和尚亦如是，景通亦如是。语讫，向右边翘一足而立。仰山起来，打四藤杖。师因此自称集云峰下四藤条天下大禅佛。’又十一，霍山条曰：‘仰山一僧到，自称集云峰下四藤条天下大禅佛参。师乃唤维那搬柴着(一作打钟着)，大禅佛骤步去。’宗门统要绩集八，录诸师之评，其中雪窦显云：藤条未到折，因甚只与四下，须是个斩钉截铁汉始得。昭觉勤评雪窦语曰：胡饼里讨甚么汁，大似随邪逐恶。 　　 
