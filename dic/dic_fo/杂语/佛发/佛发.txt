(杂语)释迦牟尼之头发也。梁书扶南国传曰：‘三年八月高祖改造阿育王寺塔，出旧塔下舍利及佛爪发。发青绀色，众僧以手伸之，随手长短。放之，则旋屈为蠡形。’僧伽经曰：‘佛发青而细，犹如藕茎丝。’佛三昧经曰：‘我昔在宫沐头，以尺量发，长一丈二尺。放已右旋，还成蠡文。’案，观僧伽佛三昧二经，则梁高祖所出旧塔下之发非诬说也。 　　 
