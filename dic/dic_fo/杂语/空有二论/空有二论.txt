(杂语)二观本为破二执之一具佛法，故无论何宗，不失此意，然于自他宗对抗之上，有以空门空观为主而立者，有以有门有观为主而立者。即在小乘，一切有部宗为有门有观，成实宗为空门空观。特在大乘，如法相宗有门与三论宗空门之争，尤为著者。佛灭后一千载，印度之护法清辨二菩萨出，护法依弥勒之瑜伽论，释成唯识论，而张妙有之义(是法相宗)。清辨依龙树之中观论(三论之一)着掌珍论，而立真空之理(是三论宗)。佛地论四曰：‘菩萨藏，佛灭后千载已前一味。千载已后，兴空有二论。’寄归传一述印度之大乘曰：‘所云大乘，不过二种：一则中观，二乃瑜伽。中观则俗有真空，体虚如幻。瑜伽则外无内有，事皆唯识。斯并咸遵圣教，孰是孰非？同契涅槃，何真何伪？意在断除烦惑，拔济众生，岂欲广致纷纭，重增沈结！’ 　　 
