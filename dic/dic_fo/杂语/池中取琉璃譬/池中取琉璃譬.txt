(杂语)涅槃经二曰：‘譬如春时，有诸人等，在大池浴，乘船游戏，失琉璃宝，没深水中。是时诸人悉共入水求觅是宝，竞捉瓦石草木砂砾，各各自谓得琉璃珠。欢喜持出，乃知非真。是时宝珠犹在水中，以珠力故水皆澄清，于是大众乃见宝珠故在水下，犹如仰观虚空月形。是时众中有一智人，以方便力安徐入水，即便得珠。汝等比丘不应如是，修无常苦无我相不净想等以为实义，如彼诸人各以瓦石草木砂砾而为宝珠。汝等应当善学方便，在在处处常修我想常乐净想，(中略)如彼智人巧出宝珠。’ 　　 
