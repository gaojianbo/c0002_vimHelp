(杂语)又曰五荤。五种有辛味之蔬菜也。梵网经下曰：‘若佛子不得食五辛：大蒜、茖葱、慈葱、兰葱、兴渠，是五种一切食中不得食。若故食，犯轻垢罪。’楞严经八曰：‘诸众生求三摩提，当断世间五种辛菜。此五种辛，熟食发淫，生啖增恚。如是世界食辛之人，纵能宣说十二部经，十方天仙嫌其臭秽，咸皆远离。’天台戒疏下曰：‘旧云：五辛谓蒜、葱葱、兴渠、[薤-歹]、薤，此文止兰葱足以为五，兼名苑分别五辛。大蒜，是葫菱；茖是薤；慈葱是葱；兰葱是小蒜；兴渠是葱蒺也。’兴渠为梵语辛胶之名。唐高僧传，谓僧徒多迷兴渠，或云芸台胡荽，或云阿魏，唯净土集中别行书出云五辛，此土唯有四，阙于兴渠。兴渠生于阗，根粗如细蔓菁而白，其臭如蒜。台荽非五辛，所食无罪。今他书犹多以芸台胡荽为荤，不知其误。 　　 
