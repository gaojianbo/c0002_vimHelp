(杂语)验人之死相，知善恶之生处，大小乘论之通说也。智度论曰：‘恶业人风大先去故身动，火大先去故身热，善行人地大先去故身静，水大先去故身冷。’唯识论三曰：‘又将死时，由善恶业下上身分冷触渐起。’同述记四本曰：‘世亲无性摄论皆云：善业从下冷，恶业从上冷，由生胜处恶趣别故。瑜伽第一云：随下上冷，后至于心。斯处初生，最后舍故。’俱舍论十曰：‘于命终位于何身分中识最后灭？顿命修者，意识身根欻然总灭。若渐死者，往下人天于足脐心如次识灭。谓随恶趣，说名往下，彼识最后于足处灭。若往人趣，识灭于脐。若往生天，识灭心处。诸阿罗汉，说名不生。彼最后心，亦心处灭。’诸经要集十九依瑜伽论立死相之六验：‘一验生人中，若作善之人将死时，先自足冷至脐，脐上犹温，而后气尽者，即生人中。二验生天上，若作善之人，头顶皆温，而后气尽者，即生天上。三验生饿鬼，若自顶冷至脐，腰下犹温，而后气尽者，即生饿鬼中。四验生畜趣，若自顶冷至膝，膝下犹温，而后气尽者，即生畜趣中。五验生地狱，若自顶冷至足，足底犹温，而后气尽者，即生地狱中。六验入涅槃，若罗汉圣人入涅槃，或心或顶数日皆温者是也。’ 　　 
