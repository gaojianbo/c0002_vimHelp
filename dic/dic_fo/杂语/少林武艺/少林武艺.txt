(杂语)白醉璅言曰：‘少林寺当黄巾之乱，众僧惶惧欲散，忽一火头老僧自庖中出曰：公等勿忧，老僧一棒驱之。众笑其妄，僧运三尺棍，径入黄巾队中，遭者辟易，遂散去。僧归，以其法授众僧而隐，乃紧那罗佛显化也。由此少林以武勇闻，唐初王世充之败，僧与有功，而不愿官爵。太宗遥授以将军之号。’樵书九曰：‘今之武艺，天下莫不让少林，其次为伏牛，伏牛亦学于少林者，其次为五台，五台之传，本于杨氏女，所传杨家枪者是也。’清一统志曰：‘或云天竺迦佛陀禅师隋时至中国，隋帝于嵩山为起少林寺(或云：少林寺，后魏太和年建，隋文帝改为陟岵，唐复名少林，在河南登封县西北少室山北麓)，后其徒昙宗等佐唐太宗平王世充，有功者十三人。僧徒常习武事，故技击有少林派。’田雯游少林寺记曰：‘六祖手植柏，柯叶贞萋，蔽亏曦景。左右碑以百数，汉以前者率漫漶不可读，自晋迄唐，完毁半焉。一碑刊唐太宗为秦王时讨王世充，赐寺僧御劄。盖当时僧之立武功者十三人，惟昙宗授大将军，其余不欲官，赐紫罗袈裟各一袭，此可补唐书之阙矣。’案学佛者，当专修佛道不应兼习武艺。 　　 
