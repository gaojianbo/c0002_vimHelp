(杂语)现图曼陀罗与经疏所说异。依现图则上下四重，左右三重，故约于前后而云四重。除中院外，遍智院、金刚手院、观音院、持明院之四院为第一重，次释迦，虚空藏之二院为第二重，次文殊，除盖障，地藏，苏悉地之四院为第三重，此外金刚部众围绕四周为第四重。总之左右三重，上下四重也。因此称为四重圆坛。然据经疏有三重四重之两说。三重之说依疏六则如左图。此亦除中胎，以遍智、金刚手、观音、持明之四院为第一重，又云第一院，是为三德秘藏之内眷属。又云如来法身之智德。次以文殊，除盖障、地藏、虚空藏之四院为第二重，又云第二院。是为如来之大眷属，如来悲智之二德也。次于释迦院中摄一切之二乘八部而为第三重，又云第三院。是为一切众生喜见随类之应身等流身，又云如来外用悲德。是即三重圆坛也。大日经疏五曰：‘从大日如来脐已下光明，是此第三重位。自脐已上至咽所出光明，为第二重位，自咽已上乃至于顶相之光，为第一重位。其中胎藏即是毗庐遮那自心八叶华也。’又曰：‘此莲华台是实相自然智慧，莲华叶是大悲方便也。正以此藏为大悲胎藏漫荼罗之体，其余三重是从此自证功德流出诸善知识入法界门耳。’同六曰：‘三重漫荼罗所示种种类形，皆是如来一种法门身，是故悉名为佛。’同七曰：‘更作深秘密释者，如三重漫荼罗中五位三昧皆是毗庐遮那秘密加持，其与相应者皆可一生成佛，何有浅深之殊？’已上，三重之明文也。然疏一云：‘画作诸佛菩萨乃至二乘八部等四重法界圆坛。’同十五云：‘如前所说，以身四分作四重曼荼罗。’其相违如何？三重者，中院是法界自性之体，故除之，就其流出上而立四重，又四重者，于三重加中院能所合论故也。而中院为第一重者，疏七云：‘谓中胎藏毗卢遮那，第二院观音金刚手云云。’是既以观音金刚手(三重中之第一重)为第二院，则以中胎八叶为第一重可知也。又同二十云：‘此八叶即是大悲藏第一重也。’ 　　 
