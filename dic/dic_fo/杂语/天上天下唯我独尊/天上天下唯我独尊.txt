(杂语)佛初生时之语，是三世诸佛之常法也。长阿含经一曰：‘佛告比丘：诸佛常法，毗婆尸菩萨，当其生时从右胁出，专念不乱。从右胁出堕地行七步无人扶持，遍观四方，举手而言：天上天下唯我为尊。要度众生生老病死，此是常法。’瑞应经上曰：‘到四月八日夜明星出时，化从右胁生堕地，即行七步，举右手住而言：天上天下唯我独尊。三界皆苦，何可乐者？’因果经一曰：‘菩萨即便堕莲花上，无扶持者自行七步，举其右手而师子吼，我于一切天人之中最尊最胜。无量生死于今尽矣，此生利益一切人天。’无量寿经上曰：‘舍彼天宫降神母胎，从右胁生现行七步，光明显曜普照十方。无量佛土六种震动，举声自称，吾当于世为无上尊。’智度论三十八曰：‘佛自说菩萨本起。菩萨初生时，行七步，口自说言：我所以生者，为度众生故。言巳默然，乳哺三年，不行不语。渐次长大，行语如法。一切婴儿小时未能行语，渐次长大能具人法。今云何菩萨初生能行能语，后便不能语，当知是方便力故。’ 　　 
