(杂语)圆者周遍之义，融者融通融和之义，若就分别妄执之见言之，则万差之诸法尽事事差别，就诸法本具之理性言之，则事理之万法遍为融通无碍，无二无别，犹如水波，谓为圆融。曰烦恼即菩提，曰生死即涅槃，曰众生即本觉，曰娑婆即寂光，皆是圆融之理趣也。此法门为性宗之枢机，实大乘之极谈。楞严经四曰：‘如来观地水火风本性圆融，周遍法界，湛然常住。’止观曰：‘若就分别妄执之事，即一向不融。若据心性缘起之用，即可得相摄。’宗镜录九十九曰：‘事理圆融者，即种种事称理而遍。以真如理为洪炉，融万事为大冶，铁汁洋溢，无异相也。’ 　　 
