(杂语)释迦或设枳也(&Sacute;akya)之略称。佛世尊之姓也，佛法始来汉土，僧犹称俗姓，或称竺，或弟子多呼师之姓。如支遁本姓关，学于支谦，故为支。帛道猷本姓冯，学于帛尸梨蜜多，故为帛(避暑录话下)。晋道安始云：佛以释迦为氏，今为佛子者，宜从佛之氏，即姓释。及后阿含经渡来，经说果然，因是举天下从之。增一阿含经二十一曰：‘四大河入海，亦无本名字，但名为海，此亦如是。有四姓，云何为四？刹利、婆罗门、长者、居士种。于如来所剃除须发，三法衣，出家学道，无复本性，但言沙门释迦弟子。(中略)是故诸比丘，诸有四姓剃除须发，以信坚固出家学道者，彼当灭本名字自称释迦弟子。’僧祇律二十八亦同。慧能大师上唐高宗辞疾表曰：‘韶州曹溪山释迦慧能辞疾表。’四朝闻见录附录曰：‘晋王大令保母帖考王畿云：或有谓佛之徒称释，起于道安。大令时未应有释老之称，此又不稽古之甚者。阿含经云：四河入海，与海同流碱。四姓出家，与佛同姓释。释佛姓也。此土谓佛为释久矣。志称释老，以佛对老，非谓佛之徒也。晋史云何充性好释典，崇修佛寺，是也。然道安以前比丘，各称其姓，道安欲令皆从佛姓，初不之信。后得阿含经，始信之。尔后此土比丘皆姓释，如释慧远是也。’香祖笔记七曰：‘僧佑释迦谱云：懿摩王四子，被摈到雪山，住直树林中。四子生子。王欢喜言：此真释子，能自存立。故名释。注，释迦为能。又云：在直树林中，故名为释。注，梵语呼直，亦曰释。别传云：此国有释迦树，甚茂盛，相师云：必出国王。因移四子立国，因名释种。’易居录二十二曰：‘沙门自魏晋已来，依师为姓。道安尊释迦，乃以释为氏。后见阿含经云四河入海，无复河名。四姓沙门，皆称释种。自是遂为定式。为沙门称释之始。程大昌雍录曰：葱岭之西，余国冠昭武为姓者，皆释种也。钱牧翁释迦方志辨云：释种者，即刹利帝王种，释姓最贵。中天竺王，奕世君临。居四天竺之会，其散而之四方者，王曰塞王，民曰塞种人。引颜师古汉书注。释塞声相近，本一姓也。’[囗@又](术语)解也。唯识述记一本曰：‘释者解释开演之义，安教立理名曰释也。’二字以上之名句，有六种之释体，谓之六合释。 　　 
