(杂语)杀一人救多人也。杀生虽为罪恶之业，然杀一人，得生多数之人，则却为功德。瑜伽论第四十一曰：‘如菩萨见劫盗贼为贪财故，或复欲害大德声闻独觉菩萨，或复欲造多无间业，我宁杀彼堕那落迦，终不令其受无间苦，如是思维，以怜愍心而断彼命，由是因缘，于菩萨戒，无所违犯，生多功德’云。涅槃经第十二，记仙豫王杀害世恶婆罗门，以其因缘却不堕地狱。行愿品疏钞五，引报恩经文以明一杀多生之因缘。报恩经七曰：‘有一婆罗门子，聪明黠慧，受持五戒护持正法。婆罗门子缘事他行，有五百人，共为徒侣。前至崄路，五百群贼，常住其中。贼主密遣一人，历伺诸伴，应时欲发。尔时贼中复有一人，先与是婆罗门子，亲善知识，故先来告语。尔时婆罗门子，闻此语已，譬如人噎，既不得咽，又不得吐。欲告语伴，惧畏诸伴害此一人；若害此人，惧畏诸伴没三恶道，受无量苦；若默然者，贼当害伴；若害诸伴，贼堕三恶道，受无量苦。作是念已，我当设大方便利益众生，三恶道苦，是我所宜。思惟是已，即便持刀断此贼命，使诸同伴安隐无为。’ 　　 
