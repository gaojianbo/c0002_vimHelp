(杂语)无念无想之真人也。四十二章经曰：‘供养三世诸佛，不如供养一无心道人。’圣财集下曰：‘三世佛者始觉之佛，如三千佛。以凡圣别执偏住于有相之心而供养，故限于佛而不通于凡，限于应身而不通于法身，未达不二之理也。凡夫亦本来之佛，与佛同体，不知此理者愚也。无心道人者，无凡心与佛心，是为无心之形。无凡心，故一切凡夫在此中。无佛心，故一切诸佛在此中。一时成供养一切之凡圣，岂非胜于偏供耶？黄檗云：于佛作清净光明解脱想。于众生作垢浊闇昧生死想。不可成佛。肇公云：佛非人非天。故能天能人也。此为真佛。非天非人者，为实体遮情之法门也。能天能人者，为权用表德之法门也。遮表俱时，体用不二，是为法门之大体。无心道人无凡圣之心，无心故为凡圣之物体，是一法界大总相法门体也。’ 　　 
