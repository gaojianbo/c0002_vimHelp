(杂语)或以为一转轮王之千子，或以为千手观音之化出，或以为千佛各别出生，经论所说种种不同。宝积经九曰：‘过去有佛，曰无量勋宝饰净王如来。其时有转轮圣王，住清净大城，名勇郡王。王有千子，第一名净意，第千子名意无量。后又生二子：一名法意，二名法念。父王及千子共诣如来所，发无上道心。千子于贤劫次第成正觉。其第一子净意，即拘留孙佛是也。乃至弟千子意无量，即楼至佛是也。后二弟法意言：诸兄成佛，则我当为金刚力士，护卫佛法。法念言：我当为梵王，请佛转法轮。’贤劫经八曰：‘过去久远世，有无量精进如来。时有国王，名德华。王有千子，闻佛所说，发心修行，遂皆成最正觉，是今贤劫中出兴之千佛也。’千佛因缘经曰：‘过去大宝劫时有宝灯焰王如来。其像法中有一大王，名光德。王之学堂有千子，年各十五，闻诸比丘称赞三宝，随比丘诣像前，各发无上道心，遂成最正觉。今拘留孙像乃至最后之楼至佛是也。’千手千眼观世音菩萨姥陀罗尼身经曰：‘我亦曾见过去毗娑尸佛，现此千手千眼大降魔身。世尊！我今亦现此千手千眼大降魔身，于千臂中各现出一转轮王，为同贤劫千代转轮圣王，于千手千眼中各现出一佛，示同贤劫千佛故，菩萨降魔身中，此身为最。’千眼千臂观世音菩萨陀罗尼经上曰：‘过去毗婆尸佛，化现降魔身，千眼各出一佛，为贤劫千佛，千臂亦各化出一轮王，为千代轮王。’药王经曰：‘释迦牟尼佛告大众曰：我曾于往昔无数劫时，妙光佛末法中，闻是五十三师名。信心欢喜，复使他闻持。他人复展转相教，至三千人。其千人华光佛为首，毗沙浮佛为终，于过去庄严劫成道之千佛是也。其千人拘留孙佛为首，楼至佛为终，于现在贤劫中成道之千佛是也。其千人日光佛为首，须弥相佛为终，于未来星宿劫当成佛。’其千佛之名出于现在贤劫千佛经及贤劫经第六卷千佛名品。又第七卷千佛兴立品，一一说其父母弟子国城佛寿等。第八卷千佛发意品，一一说其发心因缘。此千佛于胎藏界曼荼罗总略为十六尊。 　　 
