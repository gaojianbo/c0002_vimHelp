(杂语)法华经说越五百由旬之险难而有宝所。化城喻品曰：‘譬如五百由旬险难恶道，旷绝无人怖畏之处，若有多众欲过此道至珍宝处。’天台谓凡圣同居土为三界之果报，故以之为三百由旬，方便有余土为四百由旬，实报无障碍土为五百由旬，超之即有宝所，即究竟之常寂光土也。嘉祥以三界为三百，以二乘为二百，超三界与二乘之处，即大乘之宝所真涅槃也。慈恩以分段生死有惑业苦之三，为三百，以变易生死有惑苦之二，为二百，超此二生死，则至涅槃云。 　　 
