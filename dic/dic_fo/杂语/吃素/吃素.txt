(杂语)郑康成礼注曰：‘素食平常之食。’汉书霍光传曰：‘昌邑王典丧不素食。’注云：素食，菜食无肉也。金史世宗纪曰：‘山陵每以朔望致祭，朔则用素，望则用肉。’东京梦华录曰：‘有素食店。’剑南集曰：‘有素饭诗。’鼠璞曰：‘今俗人食三长月素。释氏智论，天帝释以大宝镜照四部神州，每月一移，察善恶。正五九月照南赡州。唐人于此三月不行死刑，曰三长月，因戒屠宰。是以天帝释为可欺也。’通俗编曰：‘吃素之风，肇始于唐，盛行于宋。沿至今日，名目转多。更有辛素，灶素，三官素，观音素，准提素，玉皇素。妇人女子，有一月间仅三数日不持素者。’ 　　 
