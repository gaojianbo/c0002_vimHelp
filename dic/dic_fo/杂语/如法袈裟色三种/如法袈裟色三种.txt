(杂语)一似黑，二似青，三似赤。似黑者，即缁色，为黑泥之色，似青者，铜青也，似赤者，果实之染色，天竺谓之干陀色，支那谓之木兰色，日本谓之香染者(香染丁子香以染之)。百一羯磨九曰：‘凡作卧具(三衣)，应作两重染令坏色。或青(极好深青，律文不许，随时污色，事在开听)或泥(广律解泥谓是赤土赤石，或即是泥，然而不许纯乌泥皂，斯乃外道之衣)或干陀色(梵云袈裟野，译为赤色)。’行事钞下一曰：‘四分云：若青若黑若木兰。一一色中随意坏。善见云：善来比丘，瓦钵贯左肩青色，袈裟赤色鲜明，准此木兰色。’又曰：‘青谓铜青，黑谓杂注等，木兰谓诸果汁等，余在蜀都亲见木兰树皮，赤黑色鲜明，可以为染，微有香气，亦有用作香者。’资持记下一之一曰：‘铜青谓青褐，如旧铜色，杂泥谓以果汁浸于铁器，遂成黑色。河底缁泥，亦可染黑，’释门章服仪曰：‘上明青色，名同五色。如论律中，似而非正，木兰一染，此方有之，赤多黑少，若干陀色。’ 　　 
