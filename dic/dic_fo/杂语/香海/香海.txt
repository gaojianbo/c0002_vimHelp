(杂语)香水之海。围绕须弥山之内海，尽香水也。此有二：一莲华藏世界之香水海。华严经八曰：‘彼须弥山微尘数风轮，最在上者名殊胜威光藏能持普光摩尼庄严香水海。此香水海，有大莲华。’探玄记三曰：‘为异彼染士碱烈海故，云香水海也。’更有一，为娑婆世界之香水海。俱舍论十一曰：‘妙高为初，轮围最后。中间八海，前七名内，七中皆具八功德水。’佛祖统记三十一曰：‘第一香水海，横广八万由旬。第二香水海，四万由旬。(中略)第七香水海，一千二百五十由旬。’法华玄赞序曰：‘腾香海而津八万。’ 　　 
