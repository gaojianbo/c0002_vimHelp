(杂语)台密谓大日与释迦为同一佛，但有法身(大日)与应身(释迦)之差，东密谓二佛别体，各具三身。守护国界守陀罗尼经九曰：‘佛言：秘密主！我于无量无数劫中修集如是波罗蜜多，至最后身六年苦行，不得阿耨多罗三藐三菩提成大毗卢遮那。坐道场时，无量化佛犹如油麻遍满虚空。(中略)是时诸佛同告我言：善男子谛听谛听！当为汝说，汝今宜应于鼻端想净月轮于月轮中作唵字观，作是观已，于夜后分得成阿耨多罗三藐三菩提。’金刚顶经一曰：‘时一切如来满此佛世界犹如胡麻，尔时一切如来云集于一切义成就菩萨摩诃萨坐菩提场，往诣现受用身咸作是言：善男子！云何证无上正等觉菩提？不知一切如来真实忍诸苦行。(中略)一切如来异口同音告彼菩萨言：善男子当住观察自三摩地，以自性成就真言自恣而诵。’是为明金刚界五相成佛之文，一切义成就菩萨者，悉达太子，即释迦如来也。依已上此等经文，则台密诸师成立大日释迦一体之义，其说颇盛。然东密依差别门谓大日释迦，有各三身，释迦之法身，为无相之空理，大日之法身，为六大平等之体性，故二身有天渊之别也。大日经六曰：‘入薄伽梵大智灌顶即以陀罗尼形示现佛事，尔时大觉世尊随住一切诸众生前施作佛事，演说三三昧耶句。佛言：秘密主！观我语轮境界，广长遍至无量世界清净门，如其本性表示随类法界门令一切众生皆得欢喜，亦如今释迦牟尼世尊流遍无尽虚空界于诸刹土勤作佛事。’二教论下举此经文曰：‘此文明大日尊三身遍诸世界作佛事，亦如释迦三身，释迦三身大日三身各各不同应当知之。’ 　　 
