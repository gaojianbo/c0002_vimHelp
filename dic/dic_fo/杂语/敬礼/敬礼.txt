(杂语)Vandana，恭敬礼拜也。即礼拜佛及法僧也。毗奈耶杂事一曰：‘见老婆罗门，即云跪拜。若见苾刍，便云敬礼。’同十五曰：‘凡是口云我今敬礼，但是口业申敬。若时曲躬口云畔[田*弟]，此虽是礼，而未具足。然邬波离，于我法律，有二种敬礼。云何为二？一者五轮着地，一者两手捉腨。而皆口云我今敬礼，彼云无病，若不尔者，俱得越法罪。’法华忏法曰：‘一心敬礼十方一切常住佛。’义林章四本曰：‘言敬礼者：虔恭曰敬，轨仪称礼。谛发殷诚，屈仪褒赞。申虔恭之道，标敬礼之名。又起殷净心，策殊胜业，申诚归仰，故名敬礼。即通三业，诸教云稽首者，藉身业之稽首，申三业之敬礼。’义林章四本曰：‘古云南牟，即是敬礼，应言纳慕或纳莫。’ 　　 
