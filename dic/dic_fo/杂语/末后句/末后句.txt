(杂语)乐普元安禅师之语曰：‘末后一句，始到牢关，锁断要津，不通凡圣。’(传灯十六安禅师章)。浮山圆鉴禅师之语曰：‘末后一句始到牢关，指南之旨不在言诠。’(会元十二有师传不载此语，碧岩第九则评唱举此说)。到大悟彻底之极处，吐至极之语，谓之末后之句。此处锁断凡圣，不容通过，故曰牢关。碧岩种电钞一坤曰：‘到彻悟极处吐至极语，更无语句过之者，谓末后一句。于至极一句不通凡圣，故云牢关也，便坚牢关锁也。’无尽灯论上曰：‘玆有向上出身一路，是谓之祖师不传一着，是故槃山曰：向上一路，千圣不传。学者弄形，如猿捉影。或又是谓之末后句。浮山曰：末后一句，始到牢关。指南之旨，不在言诠。’ 　　 
