(杂语)如是者，指经中所说之佛语，我闻者阿难自言也，佛经为佛入灭后多闻第一之阿难所编集，故诸经之开卷，皆置此四字。又，如是者，信顺之辞也。以信则言如是，不信则言不如是故也。佛法以信为第一，故诸经之首举阿难之能信而云如是。又外道之经典，开卷有阿(无之义)、伛(有之义)二字为吉祥之表，是诤论之本也，故佛教为避诤论列如是等之六成就。如是二字为信成就，我闻二字为闻成就。凡诸经之首有通别二序，通序称为证信序，中列六事。是佛入灭时告阿难使置于诸经之冠首者。出于集法藏经。佛地论一曰：‘如是我闻者，谓总显己闻，传佛教者言，如是事我昔曾闻如是。’探玄记三曰：‘如是总举一部文义，谓指己所闻之法故云如是。’理趣释曰：‘如是者所谓结集之时所指是经也，我闻者盖表亲从佛闻也。’智度论一曰：‘问曰：诸佛经何以故初称如是语？答曰：佛法大海信为能入，智为能度，如是者即是信也。(中略)不信者言是事不如是，信者言是事如是。’注维摩经一：‘肇曰：如是信顺辞，经无丰约非信不传，故建言如是。’法华文句一曰：‘对破外道阿伛二字不如不是对治悉檀也。’法华义疏一曰：‘立此六事为简外道，外道经初皆标阿伛二字，如来教首六事贯。’ 　　 
