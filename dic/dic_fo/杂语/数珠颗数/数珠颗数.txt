(杂语)数珠功德经曰：‘其数珠者要当须满一百八颗，如其难得。或为五十四颗，或二十七，或十四颗，亦皆得用。’陀罗尼集经二曰：‘其数皆满一百八珠，或五十四，或四十二，或二十一，亦得中用。’金刚顶瑜伽念诵经曰：‘念珠，分别有四种：上品最胜及中下。一千八十以为上，一百八珠为最胜，五十四珠以为中，二十七珠为下类。’文殊仪轨经数珠仪则品曰：‘数珠不定，亦有三品：上品一百八，中品五十四，下品二十七。别有最上品，当用一千八十为数。’依已上经轨之说则有一千八十，一百八，五十四，四十二，二十七，二十一，十四之七种，其他有古来念佛宗袭用之三十六珠与禅门所用之十八珠二种。总为九种。此珠颗之数目，各有表示。一千八十者，十界各有百八，成一千八十。一百八者，表百八烦恼，或百八尊、百八三昧，或本有之五十四位，与修生之五十四位。五十四者，表修生之五十四位。四十二者，表住行向地等妙之四十二位。二十七者，表声闻乘之二十七贤圣。二十一者，表本有之十地与修生之十地及佛果。十四者，表仁王经所说之十四忍，即住行向之三忍与十地与十忍与佛果之一忍。其三十六与十八者，只为携带之便，三分百八为三十六，又六分为十八，非别有深义之所表。 　　 
