(杂语)智度论二谓‘如舍利弗有嗔恚余习，佛由禅定起经行，罗睺罗从佛，佛问罗睺罗：何故羸瘦？罗睺罗以偈答佛：若人食油则得力，若食苏者得好色，食麻滓菜无色力，大德世尊当自知。佛问罗睺罗众中谁为上座？罗睺罗答和上舍利弗。佛言舍利弗食不净食。尔时舍利弗转闻是语，即时吐食，自作誓言：从今日不复受人请。是时波斯匿王与长者须达多等来诣舍利弗所，告舍利弗，佛不以无事受人请，大德舍利弗复不受请，我等白衣，云何当得大信清净？舍利弗言：我大师佛言，舍利弗食不净食，今不得受人请。于是波斯匿王等至佛所，白佛言：佛不常受人请，舍利弗复不受请，我等云何心得大信，愿佛敕舍利弗还受人请。佛言：此人心坚，不可移转。佛尔时引本生因缘。昔有一国王，为毒蛇所啮，王时欲死，呼诸良医令治蛇毒。时诸医多言还令蛇[口*数]，毒气乃尽。是时诸医各说咒术。啮王之蛇，即来王所。诸医积薪燃火，敕蛇还[口*数]汝毒，若不然，当入此火。毒蛇思惟，我既吐毒，云何还[口*数]？宁此剧死。思惟定心，即时入火。尔时毒蛇，舍利弗是，世世心坚不可动。’ 　　 
