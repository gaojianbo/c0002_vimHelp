(杂语)又曰金刚水。真言行者受三昧耶戒时，为表誓约所饮之水名。大日经疏五曰：‘又于别器调和香水，以郁金龙脑旃檀等种种妙香，亦以真言加持，授与令饮少许，此名金刚水。以秘密加持故，乃至地狱重障皆悉除灭。内外俱净，堪为法器也。阿阇梨言：此即名为誓水。亦顺世谛犹如盟誓之法，令于一切众圣前喢此香水自誓真心，要令不退大菩提心愿也。’大疏演奥钞十二曰：‘今谓即事而真，自宗大旨也。而第六日是受戒日也，其戒体者即此誓水也。常途教浅深虽异，皆以幽邃玄理为戒体，而今作秘密加持戒香和鍐水令饮服受者。故尸罗戒体纳得心中，甚深得益难思法门也。’又名五瓶所盛之灌顶水。以是为诸佛本誓之智水故也。 　　 
