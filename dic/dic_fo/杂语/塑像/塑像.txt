(杂语)塑土为像也。陔余丛考三十二曰：‘自佛法盛而塑像遍天下，然塑像实不自佛家始。史记：帝乙为偶人以象天神，与之博。则殷时已开其端。国语：苑蠡去越，越王以金写其形而祀之。国策：宋王偃铸诸侯之象，使侍屏厕。则并有铸金者。孟子有作俑之语。宋玉招魂亦云像设。魏文侯曰：吾所学者乃土梗耳。又国策秦王曰：宋王无道，为木人以象寡人，而射其面。又孟尝君将入秦，苏代止之曰：土偶与桃梗相遇。桃梗曰：子西岸之土也，挺子以为人，岁八月雨降，则汝残矣。土偶曰：吾西岸之土，土残则复西岸耳。今子东国之桃梗也。削子以为人，雨下水至，漂子而流，吾不知所税驾也。则泥塑木刻，战国时皆已有之矣。又韩非子记桓赫削之道，鼻莫如大，目莫如小。鼻大可小，小不可大也。目小可大，大不可更小也。此又塑像之秘诀。至佛像，自汉武击休屠，始得其祭天金人以归。然则佛像本用金铸，其后有用土木者，则转从入中国以中国法为之耳。 　　 
