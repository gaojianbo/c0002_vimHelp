(杂语)探玄记八曰：‘依长阿含经四人应起塔：一佛，二辟支，三声闻，四轮王也。真谛三藏引十二因缘经云八人应起塔：一如来，露盘八重已上，是佛塔。二菩萨，七盘。三缘觉，六盘。四罗汉，五盘。五那含，四盘。六斯陀含，三盘。七须陀洹，二盘。八轮王一盘。若见之不得礼，以非圣塔故也(所引之十二因缘经今不传)。又依僧祇律，凡僧亦起塔。谓持律法师，营事比丘，德望比丘，应起塔，既非圣人。总无露盘。仍使在屏处。若违之。则结罪。准此等文，今方为师造塔，广起露盘，非惟现人得罪，亦乃累彼先亡。深可悲也。’后分涅槃经上曰：‘佛告阿难：佛般涅槃荼毗既讫，一切四众收取舍利置七宝瓶，当于拘尸那伽城内四衢道中起七宝塔，高十三层，上有相轮。’寄归传二曰：‘或有收其设利罗为亡人作塔，名为俱攞。形如小塔，上无轮盖，然塔有凡圣之别，如律中广论。’毗奈耶杂事十八曰：‘佛言：应可用砖两重作基，次安塔身，上安覆钵，随意高下。上置平头，高一二尺方二三尺，准量大小，中竖轮竿，次着相轮。其相轮重数或一二三四乃至十三。次安宝瓶。(中略)佛告长者：若为如来造窣睹波者，应可如前具足而作。若为独觉勿安宝瓶，若阿罗汉相轮四重，不还至三。一来应二，预流应一，凡夫善人，但可平头，无有轮盖。’已上十二因缘经所云之露盘，即为后分涅槃经所云之层，每级出四檐者。寄归传毗奈耶杂事所云之相轮，即今之所谓九轮。一就檐数，一就相轮而论差别也。资持记下一之四曰：‘露盘即四檐也。(中略)凡僧不得出檐安级。今有出檐者由不知教，僭同上圣。(中略)相轮者，圆轮耸出，以为表相故也。’故凡圣皆许相轮。行事钞下一之四亦引用上出探玄记所引之僧祇律辨之。然则相轮谓为露盘，或覆钵下之斗形，谓为露盘。非经意也。 　　 
