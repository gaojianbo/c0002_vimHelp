(杂语)诸法实相，有种种之语。智度论三十三曰：‘如法性实际，此三皆是诸法实相异名。’大乘玄论三曰：‘大圣随缘善巧于诸经中说名不同，故于涅槃经中名为佛性；则于华严名为法界；于胜鬘中名为如来藏、自性清净心；楞伽名为八识；首楞严经名首楞严三昧；法华名为一道、一乘；大品名为般若、法性；维摩名为无住、实际；如是等名，皆是佛性之异名也。’日本慧心之自行略记曰：‘此一实理名大菩提，亦名大涅槃，亦名毕竟空，亦名如来藏，亦名中道，亦名法身，亦名法性，亦名真如，亦名真谛，亦名第一义谛，虽有如是种种异名，但实相一理。’ 　　 
