(杂语)江西湖南之义，为昔时禅风极盛之处。由此而泛指禅徒曰江湖。传灯录石头章曰：‘江西主大寂，湖南主石头，往来幢幢并凑二大士之门。’然象器笺五曰：‘忠曰：江湖二水名也(文选注)，今言江湖者，江外湖边本是隐沦士所处。如莲社高贤传周续之曰：心驰魏阙者，以江湖为桎梏。骆宾王序曰：廊庙与江湖齐致。范希文严先生祠堂记曰：既而动星象，归江湖是也。故禅士散处名山大刹之外，江上湖边，此为江湖人。或不出世为名山大刹住持者。聚会在一处亦为江湖众也。然相传以江西马祖湖南石头往来幢幢为解。此说浸染学家肺肠，欲浣灌之难矣。’案江湖二字，庄子大宗师曰：‘泉涸鱼相与处于陆，相呴以湿，相濡以沫，不如相忘于江湖。’佛家本此。 　　 
