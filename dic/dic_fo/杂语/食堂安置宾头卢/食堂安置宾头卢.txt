(杂语)禅林僧堂中央所安置之像，称为圣僧。每日设食供之。其像有文殊，有憍陈如，有空生，而无一准，但多以宾头卢为圣僧。此自秦之道安为始，正安置形像，由于宋末之法愿法镜等云。释氏要览下曰：‘传云：中国僧寺立鬼庙，次立伽蓝神庙，次立宾头卢庙，即今堂中圣僧也。始因道安法师梦一胡僧头白眉长，语安云：可时设食。后十诵律至，慧远方知和尚所梦即宾头卢也。于是立座饭之，寺寺成则。法苑云：圣僧元无形像，至宋泰初末，正胜寺僧法愿、正喜寺僧法镜等，始图形像矣。今堂中圣僧多云憍陈如非也，缘经律不令为立庙故，不赴四天供故。又安法师梦是宾头卢故。’高僧五道安传曰：‘安常注诸经，恐不合理。乃誓曰：若所说不甚远理，愿见瑞相。乃梦见梵道人头白眉毛长，语安曰：君所注经殊合道理，我不得入泥洹，住在西域，当相助弘通，可时时设食。后十诵律至，远公乃知和尚所梦宾头卢也。于是立座饭之，处处成则。’ 　　 
