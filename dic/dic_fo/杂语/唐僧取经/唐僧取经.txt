(杂语)俗指玄奘渡天竺求经而言，独异志曰：‘沙门玄奘，姓陈氏。唐武德初往西域取经，行至罽宾国，道险，虎豹，不可过。奘不知所为，锁门而坐。至夕，开门见一老僧，莫知所由来。奘礼拜勤求。僧口授心经一卷，令奘诵之。遂得道路开辟，虎豹潜形，魔鬼藏迹。至佛国，取经六百余部而归。其心经至今诵之。’双树幻抄曰：‘玄奘以贞观三年冬，抗表辞帝，制不许，即私遁出玉关，抵高昌。高昌王奉奘行赀护送达于罽宾。随历大林国仆底国那伽罗国禄勒那国，至麴阇国。麴阇王有胜兵十万，雄冠西域。其俗以人祀天。奘至，被执，以风度特异，将戮以祭。俄大风作，尘沙涨天，昼日晦冥。彼众惊异，释之。至中天竺，入王舍城。彼已预闻奘至，具礼郊迎，安置那兰陀寺，见上方戒贤论师。贤时春秋一百有六，道德为西土宗师，号正法藏。奘启以求法意。贤咨嗟曰：吾顷疾病且死，忽梦文殊谓曰：汝未应厌世，后三年，震旦有大沙门从汝受道。自尔以来，今三稔矣。于是慰喜交集。奘从贤穷探大乘，曰益智证。至贞观十六年，乃发王舍城，入只罗国，国主迎问而国有圣人出世，作小秦王破阵乐，可为我言之。奘粗陈帝神武大略。其主大惊，即以青象名马助奘，驮经而还。以贞观十九年至长安。文皇惊喜，手诏飞骑迎之。亲为经文作序，名圣教序云。’通俗编三十七曰：‘唐艺文志，有王元策中天竺国行记，十卷。法苑珠林谓元策官金吾将军，奉诏扈玄奘往西域取经，归，撰此记。今佚不传。’ 　　 
