(杂语)三惑同时可断，抑异时可断，别圆二教不同。别教为隔历三谛次第之三观，其三惑异断勿论矣。先于十住初位发心住以空观断三界之见惑，至第七不退住复以空观断三界之思惑，次三住以假观断界内之尘沙，傍伏界外之尘沙，次于十行复以假观断界外之尘沙，次于十回向，习中观，伏无明，次于十地等妙之十二位正以中观断十二品之无明。要之别教三观各别修习于三时，如其次第断三惑也。圆教有同断异断二义。若云同时断，则诸文并云于初信断见，七信断思，八信断尘沙，初住以上断无明。若云前后断，则三惑相即三观圆修，故可同断。诸文中谓为同时断。古来学者亦多言同时断也。何则？盖三谛既相即，则能障之惑体，亦当相即同体，同体之惑，岂异时断耶？但同体之惑，有粗细之分，粗为见思，中为尘沙，细为无明，故断之依智之浅深而亡情执，自生粗细之次第也。其相如冶铁粗垢先落，惑体非有别种。 　　 
