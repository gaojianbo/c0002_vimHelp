(杂语)比丘眠卧之法。右胁卧，累足，法衣覆身，思想正也。摩得勒伽论六曰：‘初夜过，四叠郁多罗僧敷卷叠僧伽梨为枕。右胁卧，脚脚相累。不得散手脚，不得散乱心，不得散乱衣。作明相正念，起想思惟，然后眠。至后夜，疾疾起，经行，坐，除去睡盖。’释氏要览下曰：‘宝云经云：欲卧，身向右边累足。以法衣覆身，正念正知，起明了想，但为长养诸根大种故。瑜伽论问云：何缘右胁而卧？答：与师子王法相似。’ 　　 
