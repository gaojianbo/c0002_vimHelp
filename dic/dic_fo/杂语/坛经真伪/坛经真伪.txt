(杂语)传灯录二十八南阳忠国师语曰：‘吾比游方多见此色，近尤盛矣！聚却三五百众，目视云汉云，是南方宗旨。把他坛经改换，添糅鄙谈，削除圣意，惑乱后徒，岂成言教！苦哉吾宗丧矣！’忠国师者，曹溪之直弟也。可见此时已有改换之伪本矣。其后在辽国遂为焚弃。佛祖统纪十四高丽国义天传曰：‘见飞山别传议，为跋曰：甚矣古禅之与今禅名实相辽也。(中略)珠公论辩斯其至焉，近者辽国诏有司令义学沙门诠晓再定经录，世所谓六祖坛经宝林传等皆与焚弃，而比世中国禅宗章句，多涉异端，此所以海东人师疑华夏为无人。今见飞山高议，乃知有护法开士百世之下住持末法者，岂不赖珠公力乎(成珠作别传议，于禅教之际，深有发明)。’其后至元，德异宗宝二老，探古本删定之，刊行于世。此今之坛经也。德异序曰：‘惜哉坛经为后人节略太多，不见六祖大全之旨。德异幼年尝见古本，自后遍求三十余载，近得通上人寻到全文，遂刊于吴中休休禅庵，与诸胜士同一受用。’是元世宗至元二十七年之记也。宗宝跋曰：‘余初入道有感于斯，续见三本不同，互有得失，其版亦已漫灭。因取其本校雠，讹者正之，略者详之。复增入弟子清益机缘，庶几学者得尽曹溪之旨。’是其翌年之记也。案二公同时刊行二本。而宗宝本为胜，后人取德异之序冠之。以广流通云。 　　 
