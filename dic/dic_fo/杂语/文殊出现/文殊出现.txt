(杂语)华严经菩萨住处品曰：‘东方有处，名清凉山，从昔以来诸菩萨众于中止住。现有菩萨文殊师利，与其眷属诸菩萨众一万人俱，常在其中而演说法。’寂调音所问经曰：‘东方去此过万佛土，有世界名曰宝住，佛号宝相如来应供正遍知。今现在，文殊师利为彼诸菩萨摩诃萨如应说法。’文殊师利法宝藏陀罗尼经曰：‘尔时世尊告金刚密迹主菩萨言；我灭度后于此赡部洲东北方有国名大振那，其国中有山号曰五顶，文殊师利童子游行居止，为诸众生于中说法。’文殊师利般涅槃经曰：‘佛告跋陀波罗菩萨：文殊师利有大慈心，生舍卫国多罗聚落梵德婆罗门家，来我所出家学道，住首楞严三昧，以此三昧力出现于十方，佛灭后经四百五千岁于其本生处入灭。’ 　　 
