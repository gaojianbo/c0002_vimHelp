(杂语)先言迹门十妙之次第。实相之境。非佛天人所作。本自有之。非始于今，故居最初。既迷，故起惑。解理，故起智。智为行之本，因智之目，而起行之足，目足及境之三法为乘，乘于此乘，入清凉池，登诸位。位住于何所。则住在三法秘密藏中。住是法已，寂而常照，照十方界之机缘，来则必应，若趋机垂应，先以身轮之神通骇发之，见变通巳，堪于受道，即以口轮说法开导。既润法雨，则禀教受道。而为法之眷属。行眷属行，拔生死之本，开佛之知见，得大利益。见玄义二之二。次为本门十妙。所以本因居初者，心由因而致果，果成故有国土。极果居国，即有照机。机感动，则应之而施化，施化则有神通。神通竟即说法，说法所被，即成眷属。眷属已度，则缘尽涅槃。故论寿命长短。长短之寿命，为所作之利益。乃至佛灭度后正像等之利益也。见玄义七。 　　 
