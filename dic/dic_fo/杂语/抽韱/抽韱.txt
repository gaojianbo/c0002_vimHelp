(杂语)即俗所谓求签也。幸蜀记曰：‘王衍祷张恶子庙，抽签得逆天者殃四字。’剑南诗自注曰：‘予出蜀日，遣僧乞签于射洪陆使君祠，使君以老杜诗为签，予得遣兴五首中第二首。’朱子语类谓：‘易爻辞，如今签解耳。’按诸签解，最家谕户晓者，莫如关帝签。据陆粲庚已编，苏州江东神行祠在教场之侧。以百签决休咎。甚着灵异。记所知者数事：一长洲赵同鲁乞得诗云：前三三与后三三。一县桥许氏得诗云：万里鹏程君有分。一周应良得诗云：巍巍独步向云间。一陶麟得诗云：到头万事总成空。一毛钦得诗云：忆昔兰房分半钗。凡此俱今关帝签句也。陆氏谓其神姓石名固。然则此百签，初不属关帝。其移就，未详何时？陔余丛考二十三曰：‘顾仲恭竹签传，载神前设签之始曰：入唐为陈武烈太祝附帝意作韵语。入宋又辟江东神幕关壮缪侯之改谥武安王也，倚势辟之。明兴，为王立庙京师正阳门外，命签典谒。然则神前设签起于唐世也。又夷坚志，建昌大寺塔中置泗州僧伽像，甚灵。张彦文尚书与其子元晋，初预乡荐，皆祷之，同得一吉签，遂登第去。癸辛杂识临安太学有岳武穆王祠，井祀银瓶娘子。其签文与天竺同。’ 　　 
