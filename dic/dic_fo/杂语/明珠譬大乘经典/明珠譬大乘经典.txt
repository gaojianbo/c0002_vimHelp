(杂语)涅槃经三曰：‘譬如国王髻中明珠，付典藏臣。藏臣得已，顶戴恭敬，增加守护。我亦如是顶戴恭敬增加守护如来所说方等深义。’法华经安乐行品曰：‘此法华经是诸如来第一之说，于诸说中最为甚深。末后与赐，如彼强力之王久护明珠，今乃与之。’智度论四十九曰：‘若水浊，以珠着水中，水即为清。是珠其德如是。’净土论注下曰：‘譬如摩尼珠，置之浊水，水即清净。若人虽有无量生死之罪浊，闻彼阿弥陀如来至极无生清净宝珠名号，投之浊心。念念之中罪灭心净，即得往生。’ 　　 
