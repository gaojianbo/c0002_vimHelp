(杂语)荼毗佛身时，全身悉为细粒之舍利，其一分之牙不损，现形在灰烬中，是云佛牙舍利。时有捷疾鬼盗佛牙去，其后毗沙门天之那吒太子以其佛牙授南山道宣律师云。后分涅槃经曰：‘帝释于佛口中右畔上颔，取牙舍利，即还天上起塔供养。尔时有二捷疾罗刹隐身随帝释后，众皆不见，盗取一双佛牙舍利。’宋高僧传记道宣律师于西明寺夜行道，足跌前阶，有物扶持，履空无害。顾礼之，乃少年。宣问何人，少年曰：某毗沙门天王之子那吒，为护法故，拥护和尚已久。又曰：某有佛牙，宝掌久矣，头目犹可舍，敢不奉献。俄乃授宣。释门正统曰：‘唐宣律师，天神密授释迦文佛灵牙，随身供养。’宋朝类苑曰：‘熙宁中余察访过咸平，是时刘定子先知县事，同过一佛寺。子先谓余曰：此有一佛牙，甚异。予乃斋洁取视之，其牙忽生舍利，如人身之汗，飒然涌出，莫知其数。或飞空中，或堕地，人以手承之，即透过，着床榻，摘然有声，复透下，光明莹彻，烂然满目。予到京师，盛传于公卿间，后有人迎至京师，执政官取入东府，以次流布士大夫之家，神异之迹，不可悉数。有诏留大相国寺，创造木浮图以藏之。今相国寺西塔是也。’ 　　 
