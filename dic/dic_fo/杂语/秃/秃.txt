(杂语)说文曰：‘无发也。’经中斥破戒无行之比丘，谓之秃人，又云秃居士。以彼虽剃发而无出家沙门之行，但是秃头之俗人秃头之居士耳。涅槃经三曰：‘破戒不护法者名秃居士。’又曰：‘为饥饿故发心出家，如是之人名为秃人。’北齐书文宣帝纪曰：‘晋阳有沙门乍愚乍智，时人呼阿秃师。’北梦琐言曰：‘高骈谓开元寺十年后当有秃丁数千作乱。’五灯会元曰：‘张无尽叙龙安末后句。云庵骂曰：此吐血秃丁，脱空妄语，不得信。’太平广记引河东记曰：‘夜叉骂经行寺僧行蕴曰：贼秃奴何起妄想之心。’ 　　 
