(山名)旧名白带山。因隋时静琬尊者刻经于石洞，故云石经山。紫柏老人集十五曰：‘灯下读唐苏州刺史白居易重玄寺石壁经碑，逆思隋静琬尊者，刊石为经，积盈大藏。窃校优劣，不胜悲惋。’憨山老人梦游集二十二曰：‘及观光上国，游目小西天，见石经，何其伟哉。盖有隋大业中幽州智泉寺沙门静琬尊者恐三灾坏劫，虑大法湮没，欲令佛种不断，乃创刻石藏经板，封于涿州之西白带山。山有七洞，洞洞皆满。由大业至唐贞观十二年，愿未终而化。门人导仪暹法四公相继五世，而经亦未完。历唐及宋，代不乏人。至有元至正间，高丽沙门慧月大师，尚未卒业。其事颠未，具载云居各树碑幢间。惟我明无闻焉。’又曰：‘太仆徐琰等至石经山雷音堀，堀乃隋大业中，静琬尊者刻石藏经所。’又曰：‘圣母慈圣皇太后闻之，遣侍臣陈儒赍斋具往供。随师再过云居，礼石经于于雷音寺。’ 　　 
