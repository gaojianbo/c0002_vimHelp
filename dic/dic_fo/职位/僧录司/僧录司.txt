(职位)僧官也。唐文宗开成中。始立左右街僧录。明太祖洪武元年，立善世院。四年，即革之。五年，给僧度牒。十五年，始置僧录司。左右善世各一人，左右阐教各一人，左右讲经各一人，左右觉义各一人，掌释教之事。各直省府属置僧纲司。都纲一人，副都纲一人，州属置僧正司。僧正一人。县属置僧会司。僧会一人。各掌其属释教之事。俱选精通经典戒行端洁者为之。僧凡三等。曰禅，曰讲，曰教，隶礼部。二十四年，清理释教。限僧三年一度给牒。凡各府州县寺宇但存宽大者一所，并居之。凡僧府不得过四十人，州三十人，县二十人，民年非四十以上，女年非五十以上者，不得出家。二十八年，令天下僧众赴京考试给牒。不通经典者黜之。其后又有法王佛子大国师等封号。清天聪六年，始设僧官。顺治年间，定品制，悉仿明旧案。善世正六品，阐教从六品，讲经正八品，觉义从八品，余俱未入流，不给禄，不与职官并列。 　　 
