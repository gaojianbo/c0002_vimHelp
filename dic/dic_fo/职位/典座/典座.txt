(职位)禅林主大众床座及斋粥等杂事之役也。僧史略中曰：‘典座者谓典主床座九事，举座一色以摄之，乃通典杂事也。’僧祇律六曰：‘佛住舍卫城，尔时有比丘名陀骠摩罗子，众僧拜典知九事。九事者：典次付床座，典次差请会，典次分房舍，典次分衣物，典次分花香，典次分果蓏，典次知暖水人，典次分杂饼食，典知随意举堪事人。是名僧拜典知九事(次者次第也，次第付与，次第差择也)。’僧堂清规五曰：‘此职主大众斋食，故时时改变食物，大众受用安乐为妙，斋料已下，菜蔬盐酱类，一切保护蓄积，可受用长久，造食时，应自身考熟未熟，饤羹盐梅亦应自身试，粥饭时，向僧堂九拜发食，祖训也。’传灯录曰：‘沩山在百丈会下作典座，又令遵有笊篱木杓分付与典座语。’按，释家云典座，犹居士云司厨。凡寺院各僧，例分东西两序，其职粗事者属于东序。典座等是也。五灯会元：雪峰在洞山为饭头，庆诸在沩山为米头，道匡在招庆为桶头，灌溪在末山为园头，绍远在石门为田头，智通在沩山为直岁，晓聪在云居为灯头，嵇山在投子为柴头，义怀在翠峰为水头，佛心在海印为净头，此类皆东序职。而典座之名，尤着于俗。 　　 
