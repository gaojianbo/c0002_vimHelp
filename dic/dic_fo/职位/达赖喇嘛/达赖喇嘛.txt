(职位)DalaiLama，达赖者，蒙古语，大海之意，喇嘛者西藏语，Lama，胜者之义。为西藏喇嘛教之教主，属于黄衣派。为禅定菩萨之化身，在主都剌萨。相承者，喇嘛死时，国内派人以奇瑞为表征，求死喇嘛之转生者，令婴儿继嗣。西藏新志中曰：‘达赖喇嘛者，喇嘛僧中至大至高全国所最尊崇者也。宗教上有无限威力，殆如欧洲之罗马法王。土民以达赖为保护国家，维持佛教，而出现世界代表佛陀者。其政治悉委之驻藏大臣，实不能专生杀与夺之权。按达赖云者，蒙古语大海之意，谓智慧如大海也。藏语格乐瓦，皇帝至宝之意也。’又曰：‘按达赖喇嘛为宗喀巴之大弟子，班禅额尔德尼为宗喀巴之二弟子。宗喀巴以明永乐十五年生于西宁卫。得道于西藏之噶尔丹寺。成化十四年示寂。遗嘱二大弟子世世以呼毕勒罕转生，演大乘教。呼毕勒罕者，华言化身也。皆死不失其通，自知往生之所。其弟子辄迎立之。常在轮回，不昧本性。其所指为呼毕勒罕者，不限于一地一族。一世二世出后藏。三世出前藏。四世出蒙古。五世出前藏。六世出里塘。宗喀巴经言：达赖六世，班禅七世后，不复再来。’ 　　 
