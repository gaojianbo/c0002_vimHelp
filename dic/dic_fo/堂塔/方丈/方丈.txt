(堂塔)禅林之正寝，住持之住所也，故称寺主曰方丈，因其住于此也。古来之说维摩居士之石室，四方有一丈，丈室之名，始基于此。法苑珠林感通篇曰：‘吠舍厘国宫城周五里，宫正北六里有寺塔，是说维摩经处。寺东北四里许有塔，是维摩故宅基，尚多灵神。其舍叠砖，传云：积石，即是说法现疾处也。于大唐显庆年中敕使长吏王玄策，因向印度过净名宅，以笏量基，止有十笏，故号方丈之室也。’传灯录禅门规式曰：‘长老既为化主，即处于方丈，同净名之室，非私寝之室也。’案方丈之名，先唐王玄策已有其说。王简栖头陀寺碑文曰：‘宋大明五年始立方丈茅茨。’注，高诱曰：‘堵长一丈，高一丈，面环一堵，为方丈。铣曰：宋孝武皇帝时也，言立方丈之室，覆以茅茨之草，以置经家也。’则方丈唯言僧坊之狭小而已，必非由于维摩也。昙鸾之往生论注上曰：‘如维摩方丈，苞容有余，何必国号无赀，乃称广大？’ 　　 
