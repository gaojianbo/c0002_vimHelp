(堂塔)于大层龛中心，建一柱，开八面，架一切经，设机轮，使可旋转，谓之轮藏。一旋之，则与看读同其功。梁傅大士创之。释门正统塔庙志曰：‘复次诸方梵刹立藏殿者，初梁朝善慧大士(傅翕玄风)，愍诸世人虽于此道颇知信向，然于赎命法宝，或有男女生来不识字者，或识字而为他缘逼迫不暇披阅者。大士为是之故，特设方便，创成转轮之藏。令信心者推之一匝，则与看读同功。故其自誓曰：有登吾藏门者，生生不失人身。又能旋转不计数者，是人所积功德，则与诵经无异。(中略)若夫诸处俱奉大士宝像于藏殿前，首顶戴道冠，肩披释服，足蹑儒履，谓之和会三家。佛印禅师了元为王荆公赞其所收画像曰：道冠儒履释加沙，和会三家作一家。忘却率陀天上路，双林痴坐待龙华。又列八大神将运转其轮，谓天龙八部也。又立保境将军助香花之奉，谓是在日乌伤宰也。玆三者考录无文。不能自决。’傅翕生于齐建武四年，寂于陈大建元年(佛祖统纪二十三有传)。然而于藏前安大士像者，由来已久，左右童子，俗称笑佛，不见典据。相传是大士之子，左为普建，右为普成也。 　　 
