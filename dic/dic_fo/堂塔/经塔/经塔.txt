(堂塔)纳经文陀罗尼而供养之塔也。西天之法，凡造塔及像，则必纳舍利或经颂。其纳经颂者，即经塔也。寄归传四曰：‘凡造形像及以制底。(中略)中安二种舍利：一谓大师身骨，二谓缘起法颂。’密教劝置陀罗尼。宝箧印陀罗尼经曰：‘安置此陀罗尼于塔像中者，我等十方诸佛，随其方处恒常随逐。’尊胜陀罗尼经，佛教天帝谓此供养者为摩诃萨埵。法华经法师品亦教于经卷所住之处，起七宝之塔而严节之。[囗@又]于塔书经文者。书史会要六曰：‘释法晖，政和二年天宁节，以细书经塔来上，作正书，如半芝麻粒，写佛书十部。’ 　　 
