(堂塔)山门之制形如阙，开三门，故亦曰三门。又只有一门，亦呼为三门，盖标帜空，无相，无作，三解脱门之称也。释氏要览上曰：‘凡寺院有开三门者，只有一门亦呼为三门者何也？佛地论云：大宫殿三解脱门为所入处，大宫殿喻法空涅槃也。三解脱门谓空无相无作，今寺院是持戒修道求至涅槃人居之，故由三门入也。’传灯录睦州章曰：‘一日有天使，问：三门俱开，从那门而入？师呼尚书，天使应诺。师云：从信门入。’三门阁上必安置十六罗汉之像，中安宝冠之释迦，以月盖长者善财童子挟侍之(有为释迦或观音者)，又有置五百罗汉者。 　　 
