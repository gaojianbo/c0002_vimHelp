(堂塔)他宗云讲堂，禅家云法堂。演说大法之堂也。华严经五曰：‘世尊凝睟处法堂，炳然照曜宫殿中。’同七十五曰：‘善财童子将升法堂。’同七十六曰：‘时有守护菩萨法堂罗刹鬼王，名曰善眼。’大方等日藏经一曰：‘于当来世，是中皆应起立塔寺。造作法堂，安置舍利经法形像。’毗奈耶杂事三十七曰：‘于城东形胜地兴建法堂。’已上出于经律。历代三宝记十二曰：‘法堂佛殿既等天宫，震旦神州还同净土。’传灯录四慧忠章曰：‘师欲于殿东别创法堂。’宋高僧传八香育传曰：‘树立法堂严奇丽。’已上据百丈已前之说。然至百丈海禅师制禅苑之规绳，特重取法堂，不立佛殿而唯达法堂，以此表佛祖亲承，当代为尊故也。传灯录百丈章禅门规式曰：‘不立佛殿唯树法堂者，表佛祖亲嘱受当代为尊也。’然诸方犹立佛殿，不准其令，独德山鉴禅师固守之。正宗赞一德山章曰：‘师凡住院，拆却佛殿，独立法堂而已。’百丈之禅苑规绳，概取意于朝制，故至法堂之制造亦是拟于大极殿。 　　 
