(堂塔)阿育王为佛以后大兴佛事，到处建立寺塔，奉安佛舍利，及供养僧众。据善见律毗婆沙一，谓阿育王统领之国，其数有八万四千，故王敕诸国建八万四千大寺，八万四千宝塔云。阿育王传一及阿育王经一等，谓王由海比丘知佛有悬记，诣王舍城，取阿阇世王所埋之四升舍利，又悉取他六所所埋之舍利，造八万四千宝箧，一箧盛一舍利，复造八万四千宝瓮，八万四千宝盖，八万四千疋彩，为庄校，以建立八万四千宝塔云。法显传及西域记等亦皆叙王造八万四千塔。又杂譬喻经上，谓阿育王希疾病平愈，造一千二百宝塔。其塔数虽不知孰确，而王由兴教爱法之至情，多建寺塔，则非子虚也。今诸塔殆已无存，彼中印度之僧志古塔，是否为此中之一，亦不可考。又古来有传说此阿育王塔我国亦有之者，如广弘明集十五，举鄮县(今宁波鄞县)塔已下凡十七塔，法苑珠林三十八列鄮县塔以下凡二十一塔，谓皆为阿育王所造。案阿育王之领土，不及于我国，塔何从来？殆附会之说也。考佛祖统纪四十三，谓吴越王钱俶，慕阿育王造塔事，以金银精钢造八万四千塔，中藏宝箧印心咒经，布散部内，凡十年而功竣。其附会即由此欤。 　　 
