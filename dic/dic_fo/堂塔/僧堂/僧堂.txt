(堂塔)在禅宗之寺院。为僧坐禅之所，故曰僧堂，亦曰禅堂，亦曰云堂。以众集如云之多也。亦曰选佛场，以于此选择作佛之人也。亦曰斋堂食堂。于僧堂之外设斋堂者，为后世之事，古于僧堂兼禅与斋也。堂面东，前后设入口，东口名前门，西口名后门，堂之中央安置释迦或文殊迦叶等圣僧中之一像，其四周连长榻，敷广座，数千僧众于此坐禅，于此受斋。一堂为二分，圣僧形像前方名前堂，前堂之首座管领之，其后方名后堂，后堂之首座管领之。凡主僧堂者首座也，住持非主僧堂。故僧堂之中，无住持之床。唯别设椅子，住持为检点大众入僧堂，坐之。僧堂之名，既着于西竺。智度论二曰：‘阿难如是入金刚定，破一切诸烦恼山，得三明六神通共解脱，作大力阿罗汉，即夜到僧堂门敲门而唤。’ 　　 
