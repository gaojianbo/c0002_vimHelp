(仪式)印度之葬法有三种，四种。三种者：一火葬，二水葬，三野葬也。四种者：一火葬，二水葬，三土葬，四林葬也。西域记二曰：‘送终殡葬，其仪有三：一曰火葬，积薪焚燎。二曰水葬，沈流漂散。三曰野葬，弃林飤兽。’毗奈耶杂事十八曰：‘佛言：苾刍身死，应为供养。苾刍不知云何供养？佛言：应可焚烧。(中略)欲烧殡时无柴可得。佛言：可弃河中。若无河者穿地埋之。夏中地湿多有虫蚁。佛言：于丛薄深处令其北首右胁而卧，以草稕支头，若草若叶覆其身上。’行事钞瞻病送终篇曰：‘中国有四葬：水葬投之江流，火葬焚之以火，土葬埋之岸傍，林葬弃之中野，为雕虎所食。律中多明火林二葬。亦有薶者。五分云：尸薶之，若火烧在石上，不得草上安。’汉地亦有四薶之说。列子曰：‘晏平仲曰：既死岂在我哉？焚之亦可，沈之亦可，瘗之亦可，露之亦可。’ 　　 
