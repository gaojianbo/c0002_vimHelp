(仪式)法会之声明也。呗者呗匿之略。又作婆陟、婆师。音韵屈曲升降，能契于曲，为讽咏之声，是梵土之法曲，故名梵呗。又曰呗匿。单云呗。翻作止断止息或赞叹，法事之初唱之，以止断外缘，止息内心，方堪作法事，又其偈颂多赞佛德，故云赞叹。行事钞上四曰：‘说戒者坐已，维那打静，小者供养，梵呗作之。若准律文呗匿如法。出要律仪云：此郁鞞国语，翻为止断也。又云止息。由此外缘已止已断。尔时寂静，任为法事也。’法华玄赞四曰：‘婆陟，此云赞叹。呗匿，讹也。’楞严经六曰：‘梵呗咏歌。’梁僧传十三(经师篇论)曰：‘然天竺方俗，凡是歌咏法言，皆称为呗，至于此土咏经则称为转读，歌赞则号为梵呗。昔诸天赞呗皆以韵入弦绾，五众既与俗违，故宜以声曲为妙，原夫梵呗之起亦肇自陈思。(中略)其后居士支谦亦传梵呗三契，皆湮没不存。世有共议一章，恐或谦之余则也。唯康僧会所造泥洹梵呗于今尚传，即敬谒一契。文出双卷泥洹，故曰泥洹呗也。’见呗条。 　　 
