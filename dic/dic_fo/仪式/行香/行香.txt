(仪式)行者，施与之义，香者为对佛信心之使(见香条)，故施与僧而烧之以使劝请佛也。汉书高帝纪曰：‘行田宅’，‘苏林曰：行音行酒之行，犹付与也。’此事为法会之严仪，非大会不作，作之者多系上位之人。普达王经曰：‘佛言：乃昔摩诃文佛时，王为大姓家子。其父供养三尊，父命子传香。’僧史略中曰：‘安法师三例中，第一是行香定座上讲，斯乃中夏行香之始也。’同曰：‘唐中宗设无遮会，诏五品已上行香，或以然香熏手，或将香末遍行，谓之行香。’[囗@又]烧香谓为行香。敕修清规圣节曰：‘烧香侍者覆住持，来早上堂，至五更住持行香。’尚直编曰：‘行中仁禅师，每旦行香。至世尊前，于小合中，别取好香一炷进之。’备用清规达磨忌曰：‘行者鸣行香钹，维那转身炉前，揖住持上香。’云麓漫钞曰：‘遗教经云：比邱欲食，先烧香呗案法师行香定坐而讲，所以解秽流芬也。乃中夏行香之始。’西溪丛语曰：‘行香起于后魏，及江左齐梁间，每燃香薰手，或以香末散行，谓之行香。唐文宗朝省臣奏设斋行香，事无经纪，乃罢。宣宗复释教，仍行其仪。’演繁露曰：‘南史王僧达，好鹰犬。何尚之设八关斋，集朝士，自行香，次至僧达。曰：愿郎且放鹰犬。其谓行香次及僧达者，即释教之行道烧香也。行道烧香者，主斋之人亲自周行道场之中，以香爇之于炉也。东魏静帝常设法会，乘辇行香，高欢执炉步从。凡行香者，步进前，而周匝道场，仍自炷香为礼。静帝人君也，故以辇代步，不自执炉，而使高欢代执也。以此见行香只是行道烧香，无撒香末事也。’按今作佛事，僧偕主斋者持炉巡坛中，或仪导以出街巷，曰行香，与演繁露说正合。 　　 
