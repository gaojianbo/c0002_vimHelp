(仪式)僧中有死者，则一山之僧众送之，附于四葬之一，令诵经咒愿。毗奈耶杂事十八曰：‘送丧苾刍，可令能者诵三启无常经并说伽陀为其咒愿。事了归寺，便不洗浴随处而散。俗人见讥，咸言：释子极不净洁，身近死尸身不洗浴。佛言：不应尔，可洗身。彼即俱洗。佛言：若触尸者连衣俱洗，其不触着但洗手足。彼还寺中不礼制底。佛言：应礼制底。’寄归传二曰：‘然依佛教，苾刍亡者，观知决死，当日舁向烧处，寻即以火焚之。当烧之时，亲友咸萃，在一边坐，或结草为坐。聚土作台，或置砖石以充坐物，令一能者诵无常经。半纸一纸勿令疲久，然后各念无常，还归住处，寺外池内连衣并浴。其无池处就井洗身。(中略)然后归房，地以牛粪净涂，余事并皆如故。’西域记二曰：‘诸有送死以为不洁，咸于郭外浴而后入。’律宗依此法规，谓死尸为不净，不许置于佛殿。 　　 
