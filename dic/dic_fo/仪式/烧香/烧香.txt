(仪式)五种供养及六种供养之一。世谛所释，则为拂邪气，请神灵。第一义谛所释，则为使所修之功德，周遍一切处。陔余丛考三十三曰：‘李相之贤已集，因谓烧香始于佛图澄。襄国城堑水源暴竭，石勒问澄，澄曰：今当敕龙取水。乃烧安息香，咒数百言，水大至云。然烧香实不自此始。三国志孙策谓张津着绛帕头烧香读道书。又江表传，道士于吉来吴会立精舍，烧香读道书。则汉末道家已用之。又按汉武故事，昆邪王杀休屠王，以其众来降。得其金人之神。其祭不用牛羊，惟烧香礼拜。则烧香之始于佛家可知。’大日经疏八曰：‘烧香是遍至法界义，如天树王开敷时，香气逆风顺风自然遍布。菩提香亦尔，随一一功德，即为慧火所烧，解脱风所吹，随悲愿力自在而转普熏一切，故曰烧香。’见香条。按行法中有五处之烧香。第一初入道场，见法会圣众，五体投地，礼拜恭敬，此时应先烧香。第二为引入己身，行者先于身上观月轮，于月轮中现本尊身，为供此所现之佛身而烧香。第三为供道场所布列之诸尊而烧香。第四正念诵时，现对本尊为此法，故为供彼尊而烧香。第五观念了后，为奉送本尊而烧香。 　　 
