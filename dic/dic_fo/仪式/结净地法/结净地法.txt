(仪式)行事钞下二之一曰：‘五分诸比丘欲羯磨于一房一角，半房半角，中庭或通结坊间作净地并听。若通结，应云此住处共住共布萨，僧今结净地除某处。’寄归传二有五种之净地：一起心作，初造寺时定基石已，若一苾刍为检校人，应起如是心，于此一寺或可一房为僧当作净厨。二共印持，定寺基时若但三人者，应一苾刍告余苾刍言：诸具寿(比丘之称)皆可用心印如此处，于此一寺或可一房为僧作净厨，第二第三应如是说。三如牛卧，其寺屋犹如牧牛处处起卧散漫，房门无有定处，纵不作法此处即成其净。四故废处，是久经僧舍废处，如重来者至旧触处即为净。然是不得经宿，越宿即应作法。五秉法作，秉白二羯磨法结界，文如白一羯磨中所说。 　　 
