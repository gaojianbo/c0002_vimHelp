(仪式)六种供具之一。涂香于身手以供养佛也。智度论九十三曰：‘天竺国热，又以身臭故，以香涂身，供养诸佛及僧。’同三十曰：‘涂香有二种：一以栴檀木等摩以涂身，二者种种杂香捣以为末。以涂其身，及熏衣服，并涂地壁。’大日经疏八曰：‘涂香是净义，如世间涂香能净垢秽息除热恼。’行愿品疏钞三曰：‘涂香者，谓和合诸香用涂身手，供养之时当作是念：我献涂香，愿从此等流五无漏涂香磨莹热恼者，脱彼诸地狱一切极炎热。’又请诵印明，用涂香。不空罥索经三曰：‘涂香涂手结持印。’都表如意摩尼转轮圣王念诵秘密略法曰：‘次用涂香涂手臂上，然后念诵。’ 　　 
