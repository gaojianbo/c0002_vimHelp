(故事)王以如来涅槃后第四百年应期抚运，王风远被，殊俗内附，机务余暇，每习佛经，日请一僧，入宫说法。诸师各异其说，王颇惑于去就，以问胁尊者。尊者曰：如来去世岁月逾邈，师资部执，自致矛盾，不如及今随自宗而结集三藏。王听之，精选其人，得四百九十九人，皆阿罗汉也。后得世友菩萨以为上座，充为五百人。以迦湿弥罗国四周皆山为要害之地，物产丰饶，迦腻色迦王，率诸阿罗汉至此国，建立伽蓝，使结集三藏。三藏各十万颂，总为三十万颂，称九百六十万言，是大毗婆沙论也。王遂以赤铜为鍱，镂写论文，以石函缄封，建塔而藏于其中，命药叉神守卫其国，不使外出，求习学者，使就中受业。见西域记三。 　　 
