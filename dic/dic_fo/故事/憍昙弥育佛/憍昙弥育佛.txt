(故事)佛母生佛后，七日而命终。姨母代养之。因果经一曰：‘太子既生，始满七日，其母命终。(中略)尔时姨母摩诃波阇波提，乳养太子，如母无异。’佛本行集经十一姨母养育品曰：‘时净饭王，见其摩耶国大夫人命终之后，即便唤召诸释种亲年德长者，皆令云集，而告之言：汝等眷属，并是国亲，今是童子，婴孩失母。乳哺之寄，将付嘱谁。(中略)净饭王，即将太子，付嘱姨母摩诃波阇波提，以是太子亲姨母故。而告之言：善来夫人，如是童子，应当养育，善须护持，应令增长，依时澡浴。’大爱道般泥洹经曰：‘阿难言：我自念，摩诃卑耶和题俱昙弥，于佛有阜恩。佛母寿终时，摩诃卑耶和题俱昙弥，乳养长大佛。’ 　　 
