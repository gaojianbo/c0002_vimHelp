(故事)结集分窟内窟外之二部，上座部家之所传也。文殊问经下曰：‘佛告文殊师利：初二部者：一摩诃僧祇(此言大众。老少同会，共集律部也)，二体毗履(此言老宿。淳老宿人同会，共出律部也)。法藏经曰：‘五百罗汉集王舍城。迦叶问云：先结集何藏？即共和云：先结毗尼藏，毗尼藏者，佛法之寿命也。乃使优波离一夏中八十度诵。次使阿难诵五阿含经，次诵阿毗昙。时有一万罗汉后来。婆修婆斯为上首。皆住界外各诵三藏。真谛部执论疏二曰：‘于王舍城七叶岩夏四月十五日，大迦叶集五百罗汉，先使阿难颂五阿含为经藏，次使富娄那诵阿毗昙，名对法藏，次使优波离诵毗奈耶名律藏。时有无量比丘来欲听法。迦叶不许，使住界外，各自如法诵出三藏。婆师婆比丘为上首。其数多，故时号皆多众。界内众，迦叶为上首。世尊自指迦叶为上座，佛灭后亦为弟子之依，故号上座。其年十二月阿阇世王死，迦叶亦入狼迹山。大众便散。’(取意)。西域记九曰：‘出王舍城北门行一里余，至迦兰陀竹园。自竹园西南行五六里，南山之阴有大石室，阿阇世王为结集者于此建堂宇。大迦叶欲结集法藏，登苏迷虑山，击大犍稚，集圣者，得一千人，于此始结集。时安居初之十五日也。阿难结集素怛缆藏，优波厘结集毗奈耶藏，迦叶自结集阿毗达磨藏。雨安居间三月，尽结集三藏讫。大迦叶为僧中一切上座，谓之上座部结集。其西北隔二十余里，有大众部结集处。诸学无学数百千人，不预大迦叶结集之众者，来此结集法藏。别集素呾缆藏，毗奈耶藏，阿毗达磨藏，杂集藏，禁咒藏。为五藏。凡圣同会，故云大众部。’(取意)。宗轮论述记曰：‘佛初入灭，七叶岩中二部结集。(中略)皆由未生怨王为大檀越种种供养，恐界内界外人多，难可和合，所以两处弘宣。’慈恩寺传三所记同此。但窟内结集之集文云：‘经雨三月安居中集三藏讫，书之贝叶，方遍流通。’ 　　 
