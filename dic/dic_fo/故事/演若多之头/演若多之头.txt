(故事)室罗城有一狂人曰演若达多。某日朝，以镜照面，于镜中得见头中眉目而喜。还观己，不得见己头中眉目，因大嗔恨，谓是魑魅所作而狂走。此以自己之本头譬真性，镜中之头譬妄相。喜见镜内之头有眉目者，以比认妄相为真，坚执不舍。不见自己之本头有眉目者，以比真性无一切之诸相。楞严经四曰：‘汝岂不闻：室罗城中演若达多，忽于晨朝，以镜照面，爱镜中头眉目可见，嗔责己头不见面目，以为魑魅，无状狂走。于意云何？此人何因无故狂走？富楼那言：是人心狂，更无他故。’同十曰：‘乃至虚空，皆因妄想之所生起。斯元本觉妙明真精，妄以发生诸器世间，如演若多迷头认影。’ 　　 
