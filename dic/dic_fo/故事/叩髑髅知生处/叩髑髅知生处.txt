(故事)五分律二十曰：‘耆域能别音声本末之相，佛将至冢间，示五人髑髅。耆域遍叩白佛言：第一叩者生地狱，第二叩者生饿鬼，第三叩者生畜生，第四叩者生人道，第五叩者生天上。佛言善哉皆如汝所说，复示一髑髅，耆域三叩不知所之。白佛言：我不知此人所生之处。佛言：汝应不知。何以故？此是罗汉髑髅，无有生处。’又增一阿含经二十(声闻品)谓世尊将鹿头梵志至冢间，取髑髅与之曰：汝明星宿，能知死之因缘。今我问汝，此是何人？男耶女耶？复由何病而取命终？死至于何处？是时梵志取髑髅，反覆观察，以手击之曰：是为男子。是众病集而百节酸痛，取命终。此人命终堕于三恶趣。佛曰：如汝所言。更取髑髅与之。梵志打之，一一答之。尔时香山之南，有优陀延比丘，入于无余涅槃界。世尊申臂取其髑髅，与梵志而问之。梵志复以手击之。白世尊言：我观此髑髅非男非女，亦不见生。亦不见断。亦不见周旋往来。所以然者。观八方上下，都无音响。世尊告之曰止止，梵志汝竟不识之。此髑髅无终无始，亦无生死。亦无八方上下可适之所。此是阿罗汉之取无余涅槃界者。梵志即叹未曾有，为弟子，遂证阿罗汉果。止观七下曰：‘外道打髑髅作声，听如生处，知无量事。’ 　　 
