(故事)智度论二曰：‘长老毕陵伽婆蹉，常患眼痛。是人乞食常渡恒水，到恒水边弹指言：小婢住莫流。水即两断。得过乞食。是恒神到佛所白佛，佛弟子毕陵伽婆蹉常骂我言：小婢住莫流。佛告毕陵伽婆蹉，忏谢恒神。毕陵伽婆蹉即时合手语恒神言：小婢莫嗔，今忏谢汝。是时大众笑之。云何忏谢而复骂耶？佛告恒神：汝见毕陵伽婆蹉合手忏谢不？忏谢无慢，而有此言，当知非恶。此人五百世来常生婆罗门家，常自骄贵，轻贱余人，本来所习，口言而已，心无憍也。如是诸阿罗汉，虽断结使，犹有余习。’止观二曰：‘又道不妨恶，须陀洹人淫欲转盛，毕陵尚慢身子生嗔，于其无漏有何损益？’ 　　 
