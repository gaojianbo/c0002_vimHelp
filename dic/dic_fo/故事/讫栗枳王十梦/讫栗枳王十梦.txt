(故事)俱舍论九曰：‘如讫栗枳王梦所见十事：谓大象、井、[麸-夫+少]、栴檀、妙园林、小象、二猕猴、广坚衣、斗诤。’俱舍光记八曰：‘讫栗枳，此云作事。是迦叶波佛父，夜梦十事。旦迦叶白佛。佛言此表当来释迦遗法弟子先兆：一，王梦见有一大象，被闭室中，更无门户，唯有小窗。其象以方便投身得出，尾犹为窗碍不能出。此表释迦遗法弟子，能舍父母妻子，出家修道。于其中犹怀名利，不能舍离。二，王梦见一渴人求水，便有一井，具八功德，随逐其人，而不敢饮。此表释迦遗法弟子诸道俗等不肯学法，有知法者为名利故，虽随彼为说，而犹不学。三，王见以一升真珠易一升[麸-夫+少]。此表释迦遗法弟子，为求名利故，以佛正法，为他人说，希彼财物。四，王梦见以栴檀与凡木易。此表释迦遗法弟子以内正法易外书典。五，王梦见有妙园林，华果茂盛，狂贼毁坏无余。此表释迦遗法弟子磨灭如来正法之园。六，王梦见诸小象驱一大象出群。此表释迦遗法弟子诸恶朋党破戒苾刍，摈斥持戒有德之苾刍，使出于众外。七，王梦见一猕猴，身涂粪秽，搪揬众人。此表释迦遗法弟子诸破戒人以诸恶事诬谤好人。八，王梦见一猕猴，实无德，而众共捧海水灌顶，立为王。此表释迦遗法弟子破戒苾刍实无所知，而为名利故，诸恶朋党共相扶立为众者。九，王梦见广坚之衣，有十八人各取少分，四面争挽而衣不破。此表释迦遗法弟子，分佛正法成十八分，虽有异执而真法尚存，依之修道，皆得解脱。此显所学之法也。十，王梦见多人共集，互相征伐，死亡略尽。此表释迦遗法弟子既分为十八，各有门人，部执不同，互相斗诤。此显能学之人也。’ 　　 
