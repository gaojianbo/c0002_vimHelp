(故事)广西全州之湘山寺，无量寿佛真身在焉。其法名曰全真。唐肃宗时，修道于衡山。后居湘山者七十年。涅槃于此。其徒漆其身而龛之。僖宗时，奉为无量寿佛。历朝香火甚盛。明一统志八十三曰：‘全真，柳州人。唐至德初来游湘源，创净土院。宋州刺史韦宙，遣使礼请，翌日即至，四门各见其入，宙出道迎，惟见其一，其神变不可具述，卒年一百三十二。五代时，因全真多神异，改湘源为全州。今其真身在湘山，历代封为慈祜寂照妙应禅师。’清一统志三百五十六曰：‘会昌间，汰释氏。寂照师一夕生肉髻，须发并长。乃衣紫霞衣入覆釜山，结庵而居。示寂后，其遗蜕在湘山，曰无量寿佛塔。’ 　　 
