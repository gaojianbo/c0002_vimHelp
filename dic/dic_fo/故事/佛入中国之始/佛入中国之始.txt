(故事)茶香室丛钞十三曰：‘晋王嘉拾遗记云：燕昭王七年，沐胥之国来朝，则申毒国之一名也。有道术人名尸罗，百三十岁。荷锡持瓶。云发其国五年，乃至燕都。善炫惑之术，于其指端出浮屠十层，高三尺，乃诸天神仙，巧丽特绝，人皆长五六分，分列幢盖鼓舞，绕塔而行，歌唱之音，如真人矣。按此乃佛法入中国之始。申毒即身毒也。视列子所载周穆王时化人事，尤为明显矣。’野客丛书四：‘佛法之入中国，其来久矣。观魏略西戎传曰：昔汉哀元寿元年，博士景卢受大月氏王使伊存口传浮屠经。又观刘向列仙传。序曰：得仙者百四十六人，其七十四人，已在佛经。则知汉成哀间，已有佛经矣。观汉武故事，毗邪王杀休屠王，以其众降，得金人之神，上置之甘泉宫。金人皆长丈余，其祭不用牛羊，惟烧香礼拜。上使依其国俗。又元狩三年，穿昆明池底，得黑灰。帝问东方朔。朔曰：可问西域道人。知是劫灰。又知佛法自武帝时，已入中国矣。今人惟知佛法入中国，自明帝始，不知自武帝始也。薛正己记，仲尼师老聃，师竺干，审是则佛入中国，又不止于武帝。’ 　　 
