(故事)西域记六云：‘初胜军王(波斯匿王)嗣位，求婚于释种，释种鄙其非类，欺以家人女，重礼而嫁之。胜军王立为正后。其产生之男为毗卢释迦王。毗卢释迦欲就舅氏受业，至此城，见新讲堂，就中憩驾。诸释闻之，逐骂曰：卑贱婢子，敢居此室。此室者，诸释所建，拟佛之居。毗卢释迦嗣位后，追复先辱，便兴甲兵，云云。’经律异相七，引释迦毕罪经(今不传)曰：‘波斯匿王新绍王位，遣使迦毗罗卫求婚，诸释五百集会，皆大嗔恚。曰：吾家大姓，缘何而与婢子结婚？时摩诃男，告诸释曰：波斯匿王为人暴恶，或能坏吾国界。时摩诃男之婢生一女，面貌端正，沐浴衣被，与彼波斯匿王，言此我女也，可以成亲。王喜，拜此女为第一夫人(即末利夫人)。后，生一男儿，集相师使作名。相师曰：求夫人时，诸释共议与不与，彼此流离，今以太子名流离。’毗奈耶杂事七曰：‘劫毗罗城释子大名(即摩诃男)有一婢名明月，常使出园中探华。日日常采多华，结鬘献于大名。大名褒之，号此女曰胜鬘。后此女遇佛世尊入城乞食，深起敬心，以自饭食奉施之，誓愿言：愿我此福舍婢身，永获大富贵。后彼胜光王(即舍卫国波斯匿王)出游猎，乘马奔逸，遂至劫毗罗国，入彼大名园。胜鬘见之，种种方便给事于王。王感其机智，请之于大名。将归立为第二夫人。后生一子，即恶生太子也。后恶生太子，与大臣子苦母(与太子同日生)出城游猎，至劫毗罗城，入释迦园，诸释子大辱之。恶生还憍萨罗城，告左右曰：汝等忆持，父王没后，我绍位时，告我此事。苦母曰：善哉太子，快出此语，愿坚其心。绍位时，我当为说。后，恶生太子起逆害心，与长行大臣谋放逐父婆波斯匿王，自绍王位。时苦母白王言：大王顾念诸释子怨不？王于是兴兵灭诸释。’涅槃经十六曰：‘琉璃太子，以愚痴故，废其父王，自立为主。复念宿嫌，多害释种。取万二千释种诸女，刵劓耳鼻，断截手足，推之坑堑。’ 　　 
