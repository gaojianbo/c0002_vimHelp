(故事)日本慧若所着释迦传曰：‘佛教之入日本也，始于钦明天皇十三年，百济供佛像及经论之役。其后佛教殷兴，计分十数宗派：若俱舍，成实，律，法相，三论，华严，南都之六宗，则上古之宗派也。天台真言之二种，则中古之宗派也。日本之天台，与中国之天台异。相承圆密禅戒四者之法门，以智者大师同之遗教，加入密禅，为一和合宗者也。真言宗与中国之宗旨虽同，而有出蓝之妙。禅宗流派颇多，大别为临济曹洞之二种。净土宗及真宗，各异其宗义，至于所传道绰善导之宗义则一也。日莲宗据天台之圆密戒三者，别于教海出一头地，其他一遍上人之时宗，良忍上人之融通念佛宗，则近古之宗派也。’三国佛教略史总论曰：‘先是西洋纪元后第四世期，佛教始入朝鲜。后百余年，乃再东渐传入日本。又后五十年，厩户皇子出，渐趋隆盛之运。南都七帝崇奉最笃，所谓古京之六宗(六宗者，曰三论，曰成实，曰法相，曰俱舍，曰律，曰华严)，皆此际传来也。桓武之朝，天台真言二宗起。加前六宗，为日本佛教八宗。(中略)自高仓帝已后，净土禅宗等之诸宗，始勃然兴，是称日本之新宗。就中北条足利等诸氏奉禅宗，织田尚日莲宗，德川大兴净土宗，而最浃洽民心者，为真宗日莲二宗。若就地方举其最盛者，禅净二宗播布东国，真宗蔓延北国。而镇西三都，诸宗皆盛。四国多弘法之古迹，而安艺概属真宗，备前多扫日莲宗。俗之安艺门徒，则谓备前为法华宗。’ 　　 
