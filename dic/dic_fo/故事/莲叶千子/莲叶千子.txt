(故事)贤劫千佛之前因也。杂宝藏经曰：‘佛告诸比丘，过去久远无量世时，波罗奈国中有山，名曰仙山。有梵志在彼山住，大小便利于石上，后有精气堕小行处。有雌鹿来舐，即便有身。生一女子，梵志取之，养育长成。时梵豫国王求索此女，立为第二夫人。后时有身。相师占言：当生千子。日月满足，便生千叶莲华。欲生之时，大夫人以物缦眼，不听自看。取千叶莲华，盛着篮里，掷于河中。时乌耆延王将诸徒众，下流游戏。见有一篮，即便接取。开而看之，见千叶莲华，一叶有一小儿。取之养育，以渐长大，各有大力。即时将诸军降伏诸国，次到梵豫国，王闻军至，募能攘却者。第二夫人言：但为我作百丈之台，我坐其上，必能攘却。作台已竟，夫人在上而坐。尔时千子欲举弓射，自然手不能举。夫人语言：我是汝母。即时两手构乳，一乳之中有五百歧，入千子口中。诸子于是和合，自相劝率。以五百子与亲父母，以五百子与养父母。时二国王各畜五百子。佛言欲知彼时千子者，贤劫千佛是也。尔时嫉妒夫人缦他目者，文鳞瞽目龙是也。尔时父者，白净王是也。尔时母者，摩耶夫人是也。’ 　　 
