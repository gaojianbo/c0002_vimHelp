(故事)西域记十曰：‘陈那菩萨者，佛去世后承风染衣，智愿广大，慧力深固，愍世无依，思弘圣教。以为因明之论，言深理广，学者虚功，难以成业。乃匿迹幽岩，栖神寂定，(中略)放大光明，照烛幽昧。时此国王深生尊敬，见此光明相，疑入金刚定，因请菩萨证无学果。陈那曰：吾入定观察，欲释深经，心期正觉，非愿无学果也。王曰：无生之果，众圣攸仰，断三界欲，洞三明智，斯盛事也，愿疾证之。陈那是时心欣王请，方欲证受无学圣果。时妙吉祥菩萨知而惜焉，欲相警诫，乃弹指悟之而告曰：惜哉！如何舍广大心为狭劣志？从独善之怀，弃兼济之愿。(中略)陈那菩萨敬受指诲，奉以周旋。于是覃思沉研，作因明论。’ 　　 
