(故事)一、毒龙不中。二、龙火不烧。佛入迦叶之窟，有赤龙放火，佛收毒龙使住钵内，而至迦叶所。三、恒水不溺。恒水卒至，迦叶恐佛溺于水，使弟子往见，水不没足，在水上行。四、三方取果。迦叶请住，供养三月，时至请食于佛，佛便往阎浮提取阎浮果，次往东弗婆提取毗梨勒果，次往瞿耶尼取呵梨勒果。五、北取粳粮。佛又往郁单越取自然之粳粮。六、忉利取甘露。佛又往忉利天取甘露。七、知念隐去。迦叶念欲火祠，有诸天贵臣来，瞿昙端正，若人见之，则使我失利，若明日不来，则大幸。佛知已，且往北方取粳粮。往瞿耶尼取乳汁，往阿耨达池食之，暮还石窟中。迦叶问昨何不来？佛言我知汝心，故不来，具说前事。八、知念现来。又因四天王来闻法，夜有光明。明日问佛，佛具说。次帝释梵王来亦尔。迦叶问：能使我祖父来听法否？佛便念之使来。九、火不燃火不灭。迦叶欲作火祠，火不燃。迦叶问佛，佛言欲得燃耶？火便燃。又欲灭而不灭。如前问佛，便灭。十、斧不举不下。又欲作火祠，五百弟子欲破薪，举斧不得下。迦叶问佛，佛言欲得下耶？即下。下而又不举，如前请佛便举。见法华文句一之二。 　　 
