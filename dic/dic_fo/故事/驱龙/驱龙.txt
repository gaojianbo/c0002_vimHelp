(故事)持戒之罗汉，依戒力而驱逐毒龙也。婆沙论四十四曰：‘昔此迦湿弥罗国中有一毒龙，名无怯惧(梵云阿利那)，禀性暴恶，多为损害。去彼不远，有毗诃弥(译曰寺)，数数为彼龙所娆恼。寺有五百大阿罗汉，共议入定，欲逐彼龙，尽其神力，不能遣。有阿罗汉自外来，诸旧住僧为说上事。时外来者至龙住处弹指语言：贤回远去。龙闻其声即远去。诸阿罗汉怪问言：汝遣此龙，是何定力？彼答众曰：我不入定，亦不起通，但护尸罗，故有此力。我护轻罪，如防重禁，故使恶龙惊怖而去。’行事钞上之一曰：‘如驱龙事，五百罗汉，不能逐之。有一罗汉，但以护戒力故，即便驱出。’ 　　 
