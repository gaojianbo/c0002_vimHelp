(故事)降伏龙而入于钵中也。佛本行集经迦叶三兄弟品曰：‘如来化迦叶三兄弟，至优娄频螺聚落，求一止宿处。彼有一草堂，迦叶一弟子，病下痢，秽草堂，故以恨摈出之。死为毒龙，住此草堂害人畜。迦叶欲伏之，祭祝火神，火神之力不及。如来住堂内，寂然入禅定。尔时，毒龙吐火焰逼如来，如来亦入火光三昧，身出大火，草堂炽然，如大火聚。时毒龙，见如来所坐处，独寂静无火光，自至佛所，踊身入佛钵中说偈曰：若人百千亿万岁，一心祭祀此火神。彼辈不能断去嗔，如今胜世尊忍辱。一切天人世界内，唯有世尊大丈夫。诸被嗔恚重病缠，世尊能与忍辱药。尔时如来擎钵至优娄频蠡迦叶所告言：此毒龙汝等所畏，今我以威火灭其毒火，以示汝等。’梁高僧传十(涉公传)曰：‘涉公西域人也，以苻坚建元十一年至长安。能以秘咒，咒下神龙。每旱，坚常请之咒龙。俄而龙下钵中，天辄大雨。坚及群臣，就钵中观之。咸叹其异。’证道歌曰：‘降龙钵，解虎锡。’ 　　 
