(故事)摩竭为摩竭提，或摩竭陀之略。国名。肇论曰：‘释迦掩室于摩竭，净名杜口于毗耶。’同新疏下曰：‘摩竭国名，法华说，如来成佛三七日中而不说法。智度论七云：佛得道五十七日不说等，义言掩室也。’祖庭事苑一曰：‘掩室，言世尊禅定普光法堂也。西域记云：昔如来于摩竭陀国初成正道，梵王建七宝堂，帝释建七宝座。佛坐其上，于七日中思惟是事。义同掩室也。’案诸佛要集经上，佛在摩竭陀国说法，以是时众生不肯听闻奉行，于因沙旧室(帝树译曰石室)坐夏九旬，不使一切人天入室，此间佛以神力变形诣东方普光国天王如来所，讲说诸佛之要集法。摩竭掩室殆指之乎。经曰：‘佛告阿难：如来当入因沙旧室燕坐三月，诸天龙神，(中略)人与非人，若有来者解喻其意勿令入室。(中略)既有所闻不听不入不思奉行，以故诸佛善权方便而坐燕室，更化变形诣普光界天王佛所，讲说分别诸佛要集。’ 　　 
