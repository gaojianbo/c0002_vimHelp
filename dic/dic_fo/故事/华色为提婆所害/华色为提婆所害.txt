(故事)有华色比丘尼，呵提婆之不法，为彼所害。盖与最初见佛之华色为同人也，何则？彼为见佛化轮王，其活泼之状与呵提婆之势，其行为相似也。智度论十四曰：‘提婆达多，便生恶心，推山压佛。金刚力士以金刚杵而遥掷之，碎石迸来，伤佛足。华色比丘尼呵之，复以拳打尼，尼即时眼出而死。’涅槃经十九曰：‘如来有弟提婆达多，破坏众僧，出佛身血，害莲华比丘尼，作三逆罪。’摩诃摩耶经下曰：‘时郁波罗比丘尼，从王宫出，而于门外见提婆达多，即呵之言：汝令释种不得炽盛，于佛法中作大留碍。时提婆达多，闻此语已，极大忿怒，即以手拳而打其头。彼比丘尼，寻便命终。’此外更有二莲华色女与一莲华女。见莲华色女及莲华女条。 　　 
