(故事)阿阇世王授决经曰：‘阿阇世王，请佛饭食已，佛还祇洹。王与只婆议曰：今日请佛，佛饭已，更复有所宜。只婆曰：惟多燃灯。于是王乃敕使具百斛麻油膏，自宫门至祇洹精舍。时有贫穷老母常有至心欲供养佛，而无资财。见王作此功德乃更感激，行乞得两钱，因至麻油家买膏。膏主曰：母大贫穷，乞得两钱，何不买食以自继，而用此膏为？母曰：我闻佛世难值，百劫一遇，我幸逢佛世而无供养，今日见王作大功德，巍巍无量，我意激起。虽实贫穷而欲燃一灯为后世根本者。于是膏主知其至意，与两钱膏应得二合，特增三合，凡得五合。母则往至佛前燃之，心计此膏不足半夕乃自誓言：若我后世得道如佛，膏当通夕光明不消，作礼而去。王所燃之灯，或灭或尽。虽有人侍，恒不周匝。老母所燃一灯，光明特朗，殊胜于诸灯，通夕不灭，膏又不尽。佛告目连天今已晓，可灭诸灯，目连承教，以次灭诸灯，灯皆已灭，唯此母一灯三灭亦不灭，便举袈裟扇之，灯光益明，乃以威神引随蓝风吹灯，老母之灯实为炽盛。乃上照梵天，傍照三千世界，悉见其光，佛告目连止：止，此当来佛之光明功德，非汝威神所毁灭，此母却后三十劫当得作佛曰须弥灯光如来。’贤愚经贫女难陀品，称难陀为贫女之名，所记略同。 　　 
