(故事)大日经疏十九曰：‘外典净行围陀论中，有火祀法。然大乘真言门亦有火法。所以然者，为摄伏一类故，以言韦陀事而摄伏之。然其义趣犹如天地不可相并。(中略)佛所以作此说者。欲伏诸外道，分别邪正，令彼知有真护摩故。以诸净行等于所宗韦陀典，自谓秘密而生慢心。今佛自说韦陀原本，而于其中更显正理真护摩法。此佛韦陀，当知最为第一秘密之藏，彼闻已生希有心，即生信解也。我昔未成正觉，无所晓知，略说如上四十四种火法，广则无量。如韦陀典中具明，今成正觉，复说真慧之火十二种法。所谓能成大事，除尽一切垢障之暗而成大事，不同往昔邪道非法之行也。’百论疏中上曰：‘外道谓火是天口，故就朝暝二时再供养火。问外道何故谓火为天口耶？答：俱舍论云：有天从火中出。语言：诸天口中有光明，谓言是火，故云天口。(中略)外道谓火是天口，正烧苏等十八种物，令香气上达诸天，天得食之，令人获福，将欲烧时前遣人咒然后烧。’ 　　 
