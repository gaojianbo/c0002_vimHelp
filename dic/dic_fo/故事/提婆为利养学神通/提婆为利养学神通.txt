(故事)有四说，一从佛学。五分律三曰：‘时世尊受诸大声闻与阿耨达龙王之请，调达未得神通，不能俱去，羞耻从佛，愿学通法。佛为教于安居中得神通。’二从修罗陀比丘学。增一阿含经四十六曰：‘提婆达多从修罗陀比丘学沙门威仪礼节。是时提婆达多请说神通道，比丘为说其法。达多不久而得。’三从十力迦叶波学。毗奈耶破僧事十三曰：‘提婆达多未得圣果时世饥荒，乞食难得，有诸神通者或往他洲，或往天取食。提婆达多见之，欲得神通，诣佛请教。佛知彼起逆罪，劝三学不教通法。提婆去往憍陈如乃至五百上座请教。诸比丘知佛意，亦不教。更去诣十力迦叶波，彼不知佛圣意，即教之。达多受其教而得神通。’四从阿难学。出曜经十五曰：‘时有比丘名调达，聪明广学，十二年间坐禅入定，心不移易，诵佛经六万，象不胜载。后意转退，渐生恶念，意望供养，至世尊所，请说神通之法，世尊知彼恶意，说四非常法，不许通法。去至舍利弗目连所，二比丘亦同佛，调达念阿难我弟，彼必教我。诣阿难所请，阿难为说其法。调达闻已，在闲处专心一意，由粗入细，以心举身，以身举心，身心俱合，渐渐离地，乃至石壁无碍。’智度论十四、十诵律三十七亦同。 　　 
