(故事)佛以金杖与裂裳，悬记小乘十八部之分派。寄归传一曰：‘裂裳金杖之喻，乃表证灭。’俱舍颂疏一曰：‘大圣喻折金杖，况以争衣。’同注：‘频毗娑罗王，梦见一氎裂为十八片，一金杖斩为十八段。怖而问佛。佛言：我灭度后，一百余年，有阿输迦王，威加赡部，时诸苾刍教分十八，趣解脱门，其致一也，此即先兆。王勿见忧耳。’四分戒本疏序曰：‘昔梦氎之告征机分利钝之本，喻金显道教无离合之宗。’戒疏行宗记一上曰：‘梦氎者，下(指戒疏之本文)引大集。有一长者，梦氎一段后分为五。佛告长者：我灭度后有诸弟子，分五部等。’(捡大集经不见)四分律四十三曰：‘五百优婆塞，俱诣世尊所，头面礼足，却坐一面，白佛言：拘睒弥比丘斗诤诽谤共相骂詈，互求长短，口如刀剑，从拘睒弥来至舍卫国，我等当云何？佛言应听二部，语如上。若有檀越布施，应分作二分，此亦僧，彼亦僧。居士如破金杖，为二分，二俱是金。’四分戒疏行宗记一上，标因缘经云：所载金杖之文，与寄归传同，但因缘经所云者不详。 　　 
