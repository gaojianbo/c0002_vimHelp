(故事)小乘经典第四期之结集，为说一切有部所传。有两说：一佛灭后四百年，集五百罗汉与五百菩萨，迦旃延罗汉为上座，马鸣菩萨为笔者，造阿毗达磨之毗婆沙一百万偈。一佛灭后四百年，当健陀罗国迦腻色迦王时集五百罗汉，世友菩萨为上首，造邬波第铄论十万颂，以释经藏，造毗那耶及阿毗达磨之毗婆沙论各十万颂，以释律藏及论藏。总为三十万颂(其中汉译者但阿毗达磨之毗婆沙论二百卷)。而其会所，两说皆迦湿弥罗城，即罽宾城也。婆薮槃豆法师传曰：‘佛灭度后五百年中，有阿罗汉，名迦旃延子，母姓迦旃延，从母为名。先于萨婆多部出家，本是天竺人，后往罽宾国。罽宾在天竺之西北，与五百阿罗汉及五百菩萨，共撰集萨婆多部阿毗达磨，制为八迦兰陀。(中略)马鸣菩萨，是舍卫国婆枳多土人，通八分毗伽罗论及四波陀六论，解十八部，三藏文宗学府，允仪所归。迦旃延子遣人往舍卫国，请马鸣为表文句，马鸣既至罽宾。(中略)义意若定，马鸣随即著文，经十二年造毗婆沙方竟，凡百万偈。(中略)迦旃延子，即刻石立表云：今去学此诸人，不得出罽宾国，(中略)恐余部及大乘污坏此正法。以立制事白王，王亦同此意。罽宾国四周有山如城，唯有一门出入，诸圣人以愿力摄诸夜叉神令守门。若欲学此法者，能来罽宾则不遮碍。’西域记三曰：‘健驮逻国迦腻色迦王，以如来涅槃后四百年出。王夙崇信佛法，日请一僧说法，人人异说。王召胁尊者问之。尊者云：如来去世，岁月邈矣。各异部执，所说矛盾。王闻之，感伤，于迦湿弥罗国建立伽蓝，施与之，使随部执具释三藏。胁尊者召集五百比丘，世友菩萨为上首，释三藏各十万颂。合三十万颂九百六十万言。迦腻色迦王遂以赤铜为鍱，镂写论文，缄封于石函，立窣堵波，藏之其中，命药叉神周卫其国，不使异学持出此论。’(取意)。 　　 
