(故事)象有大威力，而其性柔顺，故菩萨自兜率天降下，或乘六牙之白象，或自化白象而入摩耶夫人之胎。瑞应本起经上曰：‘菩萨初下，化乘白象，贯日之精，因母昼寝，而示梦焉，从右胁入。’因果经一曰：‘尔时菩萨，观降胎时至，即乘六牙白象，发兜率宫。无量诸天作诸伎乐，烧众妙香，散天妙华。随从菩萨。’普曜经曰：‘菩萨便从兜率天上垂降威灵，化作白象，口有六牙。’宗轮论曰：‘一切菩萨，入母胎时，作白象形。’同述记曰：‘以象调顺，性无伤暴有大威力如善住龙，故现此仪。意表菩萨性善柔和有大势，师子王等虽有威力然多杀伤，故圣不现师子形。’又象为普贤菩萨所乘。是表菩萨之大慈力也。法华经普贤劝发品曰：‘是人若行若立读诵此经，我尔时乘六牙白象王，与大菩萨众俱诣其所而自现身。’普贤观经曰：‘六牙表六度，四足表四如意。’止观二曰：‘言六牙白象者，是菩萨无漏六神通。牙有利用如通之捷疾，象有大力，表法身荷负，无漏无染，称之为白。头上有三人，一持金刚杵，一持金刚轮，一持如意珠，表三智居无漏顶。’ 　　 
