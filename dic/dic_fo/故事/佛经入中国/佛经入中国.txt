(故事)疑耀二曰：‘世但知佛书，自汉明帝时，始入中国。不知秦之先，中国已有其书。隋经藉志曰：其书久矣流布，遭秦火之世，所以湮灭。又刘向列仙传曰：得仙者百四十六人，其七十二人，已在佛经。又汉哀帝元寿元年，博士弟子景卢，受大月氏王口传浮屠经。此皆白马未入中国之前也。况明帝时，傅毅对帝所言，皆是佛书。使先此未有佛书，毅何从而得之。是明帝前，虽有其书，尚未盛行。自白马既来之后，其说乃盛耳。’宋朝类苑曰：‘佛经之入中国，自竺法兰摩腾二师，以后汉明帝时暨至白马寺，首译四十二章经。历晋及十六国南北朝暨唐，皆有梵僧自五天竺来，及华人之善竺音者，迭相翻译。讫开元录，凡大小乘经律论圣贤集共五千四十八卷。至正元又别录新经二百余卷。元和之后，译经遂废。太宗太平兴国初，有梵僧法贤法天施护三人自西域来，雅善华音，太宗宿受佛记，遂建译经院于太平兴国寺，访得凤翔释清照，深识西竺文字，因尽取国库新贮西来梵夹，首令三梵僧诠择未经翻者，各译一卷，集两街义学僧评议，论难锋起。三梵僧以梵经华言对席读，众僧无以屈，译事遂兴。后募童子五十人，令习梵学，独得惟净者，乃江南李王之子，慧悟绝异，尽能通天竺文字。今上即位初，陈恕建议，以为费国家供亿，愿罢之，上以先朝所留意，不许。讫今所译新经论学，凡五百余卷。自至道以后，多惟净所翻也。大中祥符四年，译众上言，请如元正造录，诏令润文官参知政事赵安仁与翰林学士杨亿同编修，凡为二十卷。乃降赐太宗所作释门文字，令编其名题入录。安仁等及释众再上表请御制释门文章，许之。六年三月，赐御制法音前集七卷，共论次其文理，以附于先皇之次，而冠于东土圣贤集之首。译经院置润文官。尝以南北省官学士充，中使一人监院事，译经常以梵僧，后令惟净同译经。梵学笔受二人，译缀文二人，评议二人，皆选名德有义学僧为之。’ 　　 
