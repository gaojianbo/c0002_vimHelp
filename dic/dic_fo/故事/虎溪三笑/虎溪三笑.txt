(故事)庐山慧远法师之故事也。庐山记二曰：‘流泉匝寺，下入虎溪。昔远法师送客过此，虎辄号鸣，故名。时陶元亮居栗里，山南陆修静，亦有道之士，远师尝送此二人，与语道合，不觉过之，因相与大笑。今世传三笑图，盖起于此。’此事诸书采录之者颇多，唐李龙眠始图之，孤山智圆作图赞，东坡山谷等亦盛唱此事，古今信之不疑。然案诸史册，慧远示寂，在东晋安帝义熙十三年。渊明浔阳人，以刘宋元嘉四年卒，其时代同，浔阳与庐山亦相近，二人交游，固不可谓其必无，若修静者，依辩正论，甄正论，续高僧传等，记梁敬帝绍泰元年即北齐文宣帝天保六年，与昙显对论佛道二教。是盖当于慧远寂后一百三十八年。年代遥隔，何由修好？且佛祖统记二十六，记其卒时为刘宋泰始三年，兼附记云笈七签本传，元徽五年卒去，年七十二之说，则年尚甚弱，与慧远交游不可信，其为后人拟托可知也。 　　 
