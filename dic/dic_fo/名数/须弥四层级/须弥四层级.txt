(名数)苏迷卢山有四层级，始自水际至尽第一层。相去有十千踰缮那量，如是乃至有第三层至尽第四层亦有十千之量，此四层级自妙高山傍出而围绕之，尽其下半，最初之层级，出为十六千。第二第三第四之层级，如其次第为八千四千二千。有药叉神，名为坚手，住于初层级。有名持鬘者，住于第二级。有名恒憍者，住于第三级。此三者，皆是四大天王所部之大众也。第四之层级，为四大天王及其诸眷属共居止之所，如妙高山四外层级，四大王众及眷属之居。如是持双持轴山等七金山上，亦有天之居，是皆四大王所部之封邑也。是名依地而住之四大王众天。欲天之中此天最广。见俱舍论十一。此四层级。又详说于正法念经二十二乃至二十四。 　　 
