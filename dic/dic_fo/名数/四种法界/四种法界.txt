(名数)法界者，一切众生身心之本体也。法，轨则也。界有性分二义。若约事说界，即是分义。谓随事分别故也。若约理说界，即是性义。谓诸法性不能变易故也。以此性分，互相交络，则成理事无碍法界，以理融事，一一融通，则成事事无碍法界也。一事法界，谓诸众生色心等法，一一差别，各有分齐，故名事法界。二理法界，谓诸众生色心等法，虽有差别，而同一体性，故名理法界。三理事无碍法界，谓理由事显，事揽理成，理事互融，故名理事无碍法界。四事事无碍法界，谓一切分齐事法，称性融通，一多相即，大小互容，重重无尽，故名事事无碍法界。见大明法数一三。注法界观门曰：‘清凉新经疏云：统唯一真法界，谓总该万有即是一心，然心融万有便成四种法界：一事法界，界是分义，一一差别有分齐故。二理法界，是性义，无尽事法同一性故。三理事无碍法界，具性分义，性分无碍故。四事事无碍法界，一切分齐事法，一一如性融通重重无尽故。’ 　　 
