(名数)阿赖耶识，以自种子为因缘，变现根尘器界等相，此依共业不共业之所感，有共相不共相二种。共相者，谓多人同感也。如山河等。虽是人人所变各别，然同在一处不相障碍，如众多之灯明，共在一室而不相障碍，一一各别，而处所无异也。不共相，为唯自变而自用者，如内之五根等。瑜伽六十六分别之为四种：一共中共，如山河等自界一切之有情，皆可受用者。二共中不共，如己田宅器物及人等一水四见。三不共中不共，为眼等之胜义根，以唯自识变而自身用之无他之受用也。四不共中共，如五根之扶尘根，他人亦缘之而受用之也。见唯识述记三本。 　　 
