(名数)又名五执。岁星，荧惑星，镇星，太白星，辰星也。大方等大集经四十曰：‘见虚空中诸列宿日月五星，昼夜运行，各守常度，为于天下作照明。’宿曜经上曰：‘五星以速至迟，即辰星、太白、荧惑、岁、镇、排为次第，行度缓急于斯彰。’岁星者木曜。即五行中木之精，东方苍帝之子也。荧惑星者火曜，即火之精，南方赤帝之子也。镇星者土曜，即土之精，中方黄帝之子也。太白者金曜，即金之精，西方白帝之子也。辰星者水曜，即水之精，北方黑帝之子也。此五星，一周天，迟速不同，镇星二十九年半，岁星十二年，荧惑星二年，太白及辰星各一年，人每至命星，吉凶不等，七曜攘灾决一一明其攘灾法。彼真言行者，有欲建立曼荼罗修行法，先定良辰，与此等曜宿诸尊之本誓相契，以期能为吉祥而离诸障，圆满成就其法者。 　　 
