(名数)天台智者释法华经用四释：一因缘释，以四悉檀为因缘，而下四种之释义也。四悉檀者，一世界悉檀，二各各为人悉檀，三对治悉檀，四第一义悉檀。四悉檀之义，原出智度论，龙树菩萨判释尊教化一代众生之方法者也。今转用为释义之方规。惹众生之乐欲为第一悉檀，使生信为第二悉檀，破恶执为第三悉檀，使入实相，为第四悉檀。假如第一解经中如是我闻之如是曰：‘如是者指事之词，指一经所说之事实而云如是。’此为世间通途之释义，使闻者易解以惹世人之乐欲，故是为世界悉檀之因缘释。二解曰：‘如是者信顺之辞。’是为举阿难之信。而劝人之信者。故为为人悉檀之因缘释。三解曰：‘外道经文冠首置阿(无义)、沤(有义)二字，如是者，当惹起他之诤论，故佛教对之而置如是二字。’是以无诤破诤之意，故为对治悉檀之因缘释。四解曰：‘如者真如也，是者真如离百非也。’是使入中道实相之释义，故为第一义之因缘释。以如是四种之悉檀为因缘，而为四种之释义，谓之因缘释。二约教释，天台分释尊一代教义为藏通别圆四教，就此四教之义各各释其法，谓之约教释。如释一心为意识，是约三藏教之释也。如言为阿赖耶识，是约通教之释也。如谓为如来藏识，是约别教之释也。如言为三千诸法，是约圆教之释也。三本迹释，佛身有本地垂迹之二，伽耶山头始成之释迦是垂迹之化佛，更有实之报身，成道于久远之昔，而今实在，是依法华经寿量品而知之。因依此本地垂迹之二门，而解法义，谓之本迹释。如解舍利弗等诸佛弟子而谓为比丘之声闻，是约迹之释也，如谓为原是菩萨，是约本之释也。四观心释。前三释，虽微者微，密者密，而我省之无所得，则徒劳精而算砂，于是设观心之一释，如解王舍城而云为我一心是也。何则？众生之心，原藏如来，佛在王舍城者，示众生之一心，本来佛之所住也。是以所说之法义，寄于我一心，而观实相之理，故谓之观心释。法华文句一曰：‘一因缘，二约教，三本迹，四观心。始从如是终于而退，皆以四意消文。而今略书或三二一，贵在得意，不烦笔墨。’ 　　 
