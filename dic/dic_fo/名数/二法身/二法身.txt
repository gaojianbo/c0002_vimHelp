(名数)有五种(一)金光明经所说。一理法身，本觉之理性，诸佛众生所具，同一如如之理也。但在众生，为无明隐没，在诸佛为始觉之智显现者，名之为理法身。二智法身，始觉究竟如如之智也。始觉之智究满，与本觉之理契合者，名之曰智法身。金光明经曰：‘唯有如如如如智，是名法身。’(如如者平等之义)。(二)菩萨璎珞经所说。一果极法身，即法性法身也。二应化法身，即方便法身也。璎珞经下曰：‘有二法身：一果极法身，二应化法身。其应化法身如影随形，以果身常故应身亦常。’(三)璎珞经所说。一自性法身，即前之真身也。二应化法身，即前之应身也，以应化而名法身者，全揽法身为应化也。是依理事不二之大乘实相。璎珞经上曰：‘从初地至后一地，有果报神变二种法身：一法性身，二应化法身。’(四)昙鸾所立。一法性法身，证得法性理体之佛之真身也，摄于三身中之法身报身中。二方便法身，由法性法身，示现众生化益方便之佛之应化身也。此二法身即真应之二身，法性生身之二身也。论注下曰：‘诸佛菩萨有二种法身：一者法性法身，二者方便法身。由法性法身生方便法身，由方便法身出法性法身。此二法身异而不可分，一而不可同。’(五)元照所立。一理法身，如来所证之真理也。二事法身，戒定慧等五分之功德法也，是大小二乘相对之二法身也。资持记上一之三曰：‘法身亦二：一理法身，即所证理显。二事法身，即五分德圆。’ 　　 
