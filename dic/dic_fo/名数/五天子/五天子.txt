(名数)五净居天子之意也。又曰五净居天，五净居众，五那含天子，净居天。或单曰五天。居胎藏界曼荼罗外金刚部东方最北边之五尊也：一、自在天子，二、普华天子，三、光鬘天子，四、意生天子，五、名称远闻天子。大日经疏第五曰：‘次于东方最近北边布列五净居众。第一自在天子，第二普华天子，第三光鬘天子，第四意生天子，第五名称远闻天子。当次第列之。其印相具如图说。阿阇梨言：此是五那含天子耳，过此已上有菩萨受佛职处，亦名净居天，多是一生补处菩萨，是第二院所摄，非此中所明也。’其间意生天子又称满意天子，名称远闻天子又名遍音声天子。如其次第。配于色究竟天，善见天，善现天，无热天，无烦天。其印相则如大日经第四密印品曰：‘以智慧手承颊，是自在天印。即以此印令风火轮差戾伸之，是普华天子印。同前印，以虚空轮在于掌中，是光鬘天子印。同前印以虚空风轮，作持华相，是满意天子印。以智慧手虚空水轮相加，其风火轮地轮，皆散舒之，以掩其耳，是遍音声天印。’同经第五秘密漫荼罗品曰：‘净境界之行，所谓净居天。置彼诸印相，佛子应谛听。所谓思惟手，善手及笑手，华手虚空手，画之如法则。’大日经疏第十六解之曰：‘思惟手谓稍屈地水指向掌，余三指散舒如三奇杖，稍侧头，屈手向里，以头指指颊。善手谓手施无畏，皆用左手，右亦得也，妙好义也。笑手谓回思惟手当心前，令三指向上也。花手以风空捻花，而申三指。其三指或仰掌舒之，或竖舒皆得。虚空掌，谓侧右手，散指而在空中。’ 　　 
