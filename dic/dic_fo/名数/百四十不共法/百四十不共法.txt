(名数)三十二相，八十种好，四净，十力，四无畏，三念处，三不护，大悲，常不忘失，断烦恼习，一切智也。四净者，具曰四一切行净，一身净，永断习气，得清净之气，成无上菩提，身得自在而生灭自由，名为身净。二缘净，神通自在，名为缘净。三心净，修集善法，心离烦恼，名为心净。四智净，知一切法。无有挂碍，得自在智，知一切法行，名为智净。三念处者，一众生于如来之说法，至心听受，心得欢喜，受诸安乐，如法住而不违佛教，佛不以为喜，修集舍心不失正念，亦不放逸。二众生不信受如来之说法，虽有违反所说，佛不以为嗔，无有愁恼，修集舍心，不失正念，亦不放逸。三众生中有听如来之说法者，有不听者。不喜听者，亦不愁不听者，修集舍心，不失正念，亦不放逸。见菩萨戒经九(三十二相，八十种好，三不护以下见各项)。 　　 
