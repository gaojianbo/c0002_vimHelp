(名数)摩诃止观一部之正说，广立十科，谓为十广。其第一大意中，更有五种分科，谓为五略。摩诃止观第一上所谓‘今当开章为十：一大意，二释名，三体相，四摄法，五偏圆，六方便，七正观，八果报，九起教，十旨归。’又所谓‘初释大意，囊括始终，冠戴初后，意缓难见，今撮为五，谓发大心，修大行，感大果，裂大网，归大处。’是也。发大心者，修止观，先须发大菩提心，乃明四弘誓愿。修大行者，示十广第七正观之大意，明四种三昧。感大果者，即修观之结果，示十广之第八果报，明从观行，经相似，而至于分真即之位，则应同百佛世界而八相作佛，裂大网者，既感大果，终则趣于化他，说五时八教，明裂破邪见大网之大用，归大处者，既说教破网。化他之能事终，则即归于三德秘藏之大涅槃云。其中发大心之一，示十广中前六章之大意，余四者示后四章之大意。要之五略，即十广之大意，其要与法华玄义之十妙相同。十广中，释名者，释止观之名。体相者，明止与观非别体为同一法性之寂照二用，摄法者，明止观二法中，摄入恒沙无量之万法，偏圆者，明尔前四时三教之止观皆偏，今教之止观独圆妙，方便者，为观前之加行方便，即广明二十五方便，正观者，明正修止观之相，示十境一一可各修十乘观法之旨。但此章至半，以智者大师归寂，摩诃止观中，因缺果报以下之三章。又见止观辅行传弘决等。 　　 
