(名数)华严家为分别圆融无碍之义相而立四法界，天台家为差别尘沙之事相而立十法界，对配之，即横竖之二门也(四横十竖)。十法界者：一、佛法界，自觉觉他觉行共满之境界也。二、菩萨法界，为无上菩提修六度万行之境界也。三、缘觉法界，为入涅槃修十二因缘观之境界也。四、声闻法界，为入涅槃，依佛之声教修四谛观法之境界也。五、天法界，修上品十善，兼修禅定，生于天界，受静妙之乐之境界也。六、人法界，修五戒及中品十善，受人中苦乐之境界也。七、阿修罗法界，行下品十善得通力自在之非人境界也。八、鬼法界，犯下品五逆十恶，受饥渴苦之恶鬼神境界也。九、畜生法界，犯中品五逆十恶，受吞啖杀戮苦之畜类境界也。十，地狱法界，犯上品五逆十恶，受寒热叫唤苦之最下境界也。要之感报之界分有十种不同，故谓之十法界。十法界之事经论无明说。此天台大师依经论之意而立，该收一切有情界之一种法门也。释十法界之字者，如止观五曰：‘法界者三义，十数是能依，法界是所依，能所合摄故言十法界。又此十法各各因各各果，不相混滥，故言十法界。又此十法一一当体皆是法界，故言十法界。’ 　　 
