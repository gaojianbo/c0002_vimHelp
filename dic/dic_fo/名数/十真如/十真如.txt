(名数)菩萨十地所得之十真如也。一遍行真如，此真如为我法二空所显，一法无所不在，故名遍行。二最胜真如，此真如具足无边之德，于一切法为最胜，故名最胜。三胜流真如，此真如所流之教法极为殊胜，故名胜流。四无摄受真如，此真如无所系属，非我执等之依所取，故名无摄受。五无别真如，此真如无差别之类，非如眼等之有异类，故名无别。六无染净真如，此真如本性无染，非后方为净，故名无染。七法无别真如，此真如多数法种种安立无别异，故名法无别。八不增减真如，此真如离增减之执，非随净染而有增减，故名不增减。又名相土自在所依真如，以若证得此真如已，现身相现国土自在故也。九智自在所依真如，若证得此真如已，则于无碍解得自在，故名。十业自在等所依真如，若证得此真如已，则于一切神通之作业陀罗尼定门，皆得自在，故名。真如之性，实无差别，今随胜德而假立十种。菩萨于初地中已达一切而能证行，然犹未圆满，故为使圆满后后建立之。见唯识论十。 　　 
