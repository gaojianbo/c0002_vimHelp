(名数)经中说四有为法，又说三有为相，三有为相者：一生相，二住异相，三灭相也。此中第二之住异相，俱舍论有二说：一者谓住者异之别名也，住必有异，故异相，谓之住异相，非住与异之二相。佛说生异灭之三相者，欲于三世迁流之相，使有情生厌畏也。生者引未来之法，使流入现在，异与灭者，使其衰异及坏灭而流入过去也。犹如见有三怨敌居于人之稠林。一自稠林牵出之，一使衰其力，一坏其命根。住相者于法安立，人不厌畏之，故于有为相中不说之。又无为法有自相之住，住相滥于彼，故不说之。二者谓住异相者，住相与异相，合之而说也，所以然者，住是有情之所爱处，欲使厌舍之，故与异合说，如说黑耳与吉祥俱也。见唯识述记二末，俱舍光记五。 　　 
