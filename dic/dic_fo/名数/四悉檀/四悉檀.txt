(名数)佛之说法不出四悉檀也。悉檀Siddh&amacron;nta者，古师一译为成。谓以此四法成就众生之佛道，故名。南岳解悉为汉语普遍之义，檀为梵言檀那之略，是施之义。佛以此四法普施众生，故云悉檀。天台随于南岳，愚案悉檀与新译之悉昙同，成就之义也。一世界悉檀，佛先顺凡情用人我等假名随顺众生所乐而说世界之法，令闻者欢喜适悦。二各各为人悉檀，佛说法鉴众生之机，随机宜之大小，宿种之浅深，说各人所应之法，令彼发起正信，增长善根。三对治悉檀，贪欲多者教以慈心，愚痴多者教以因缘观，如是施种种之法药，除遣众生之恶病。四第一义悉檀，佛见众生之机缘既熟，说诸法实相，令彼入于真证。要之佛始说浅近之事理，令闻者适悦者，世界也，令众生生善根者，为人也，除遣众生之恶病者，对治也，遂使悟入圣道者，第一义也。智度论一曰：‘有四种悉檀：一者世界悉檀，二者各各为人悉檀，三者对治悉檀，四者第一义悉檀。四悉檀中总摄一切十二部经八万四千法藏，皆是实相无相违背。’法华玄义一曰：‘南岳师例大涅槃，胡汉兼称，悉是此言。檀是胡语，悉之言遍，檀为施。佛以四法遍施众生，故言悉檀也。’大乘义章二曰：‘言悉檀者是中国语，此方义翻其名不一。如楞伽中子注释，或名为宗，或名为成，或云理也。’玄应音义二曰：‘悉昙此云成就，论中悉檀者亦悉昙也，以随别仪转音名为悉檀。’见四释条下天台四释。 　　 
