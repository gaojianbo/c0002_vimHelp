(名数)佛灭后窟外大众部之结集出五藏。西域记九曰：‘于是凡圣咸会，贤智毕萃。复集素呾缆藏，毗奈耶藏，阿毗达磨藏，杂集藏禁咒藏，别为五藏。而此结集凡圣同会，因而谓之大众部。’又分别功德论一说五藏：一、契经藏，二、毗尼藏，三、阿毗昙藏，四、杂藏，五、菩萨藏。此中前四藏为佛灭后阿难之结集，菩萨藏者佛在世时即有之云。文曰：‘诸方等正经皆是菩萨藏中事，先佛在时已名大士藏，阿难所撰即今四藏是也，合而言之为五藏也。’又曰：‘所谓杂藏者，非一人说。或佛所说，或弟子说，或诸天赞诵，或说宿缘三阿僧祇菩萨所生。文义非一，多于三藏，故曰杂藏也。’又小乘之法藏部亦立五藏：一、经藏，二、律藏，三、论藏，四、明咒藏，五、菩萨藏。见宗轮论述记。又密教立五藏似大集部所立之五藏。六波罗蜜经一曰：‘一素呾缆，二毗奈耶，三阿毗达磨，四般若波罗蜜多，五陀罗尼门。此五种藏教化有情，随所应度而为说之。(中略)此五法藏譬如乳，酪，生酥，熟酥，及妙醍醐。(中略)我灭度后，令阿难陀受持所说素呾缆藏，邬波离受持所说毗奈耶藏，迦多衍那受持所说阿毗达磨藏，曼殊师利菩萨受持所说大乘般若波罗蜜多，其金刚生菩萨受持所说甚深微妙诸总持门。’ 　　 
