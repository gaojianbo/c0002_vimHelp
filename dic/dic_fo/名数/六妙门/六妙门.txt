(名数)一数息门，善调身息，数息自一至十，以摄乱心。是为入定之要。故以数息为妙门。二随门，细心依息，知入知出，谓为随息。若强存数，则有起念之失，故宜放数息而修随息。入时知入，出时知出，长短冷暖皆悉知之。由是诸禅自发，以随为妙门也。三止门，息心静虑名之为止，行者虽依随息而心安明净，然若心依于随，则有起想之乱，故宜舍随而修止。凝心寂虑，心无波动，则诸禅定将自开发，是以止为门也。四观门，分别权析之心，名为观，行者虽因止而证诸禅定，然解慧未发，无明之心，味着诸定。故宜观心分明，知五阴之虚诳，破四颠倒及我等之十六知见。颠倒既无，则无漏之方便因此开发。故以观为门。五还门，转心返照，名为还。行者虽修观照，然若计我能观照而破颠倒，则为计我之惑，反与外道同，故当转心而反照能观之心。若知能观之心，虚诳无实，即附观执我之倒自亡，而无漏之方便智，自然而朗，故以还为门。六净门，心无所依，妄波不起，名为净。行者修还时，虽能破能观之倒心。然未发真明之无漏智，由住于无能所，即是一个受念，故使心智秽浊。若觉知之已，不住不着，泯然清净，则真明因此开发，即断三界之结，证三乘之道。是以净为门也。此六通称为妙门者，以其次第相通，而至于真妙之涅槃故也。见六妙法门，法界次第上之下。 　　 
