(名数)有四种(一)菩萨璎珞经所说。一如如智法身，证如如之理之实智也。二功德法身，十力四无畏等一切之功德也。三自法身，地上菩萨应现之应身也。天台谓之为胜应身，法相谓为报身中之他受用身。四变化法身，台家所谓劣应身，法相家所谓变化身也。五虚空法身，如虚空离诸相之如如理也。此中如如智法身与功德法身为报身，报德分智慧与功德之二者。又自法身与变化法身为应身，应德分地上地前之胜劣也。虚空法身即法身。总名之为法身者，以皆为法身之德相故也。(二)密教所立。于上之四种法身加法界身为五种。法界身者，六大法界也。分别圣位经偈曰：‘自性及受用，变化并等流。佛德三十六，皆同自性身。并法界身故，成三十七也。’又礼忏经于自性身之外立法界身，依此等证文而知四身之外有法界身。见五轮九字明秘释。(三)华严宗所立。一法性生身，其言生者，如来之身由法性出生，故名法性身。二功德法身，推其目，则为如来万德所成之身，故名功德法身。三变化法身，就其应言之，则有感无不形，有机无不应，故名变化法身。四实相法身，言其妙，则无相无为，故名实相法身。五虚空法身，称其大，则弥满虚空，包括万有，故名虚空法身。见华严大疏钞四。(四)小乘所立。五分法身也。见五分法身条。  　　 
