(名数)一、舍利弗之集异门足论，二、大目干连之法蕴足论，三、大迦多衍那之施设足论，四、提婆设摩之识身足论，五、筏苏蜜多罗之品类足论，六、同人之界身足论也。前三论为佛在世之作，后三论为佛灭后之作，皆论一切有部宗之法义。智度论二谓为六分阿毗昙者是也。后迦多衍尼子作发智论，文义最为广博，故后代之论师，以六论为足，以发智论为身。足为助成之义，此六论助成发智论也。此七论为一切有部宗之根本论藏。俱舍论光记一本曰：‘前之六论，义门稍少。发智一论，法门最广。故后代论师说六为足，发智为身。此上七论是说一切有部根本论也。’  　　 
