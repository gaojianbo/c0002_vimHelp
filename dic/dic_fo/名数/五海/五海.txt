(名数)五种具德之海也。即佛自证之无尽圆明性海藏中五种之义分。旧华严经第三所谓‘尔时普贤菩萨承佛神力，观察一切众世界海，一切众生海，法界业海，一切众生欲乐诸根海，一切三世诸佛海。’是也。据华严经探玄记第三谓第一是所依之义，第二是萌发或积聚之义，第三是轨用之义，第四是行别或性别之义，第五是觉圆之义。此五者，皆一即具余四，并深广无尽，具德难思，故称为海。又约于染净，则佛界唯净，众生海唯染，世界及根欲亦净亦染，法界非净非染也。约于人法，则众生及佛界是人，法界是法，根欲亦人亦法，世界非人非法，乃至广作十门分别之。盖佛自证之境，性海圆明，虽十十无尽，而不立十名。所以唯托半数说之者，乃欲使人易信也。案解深密经第五曰：‘如来境界，谓一切种五界差别。何等为五？一有情界，二世界，三法界，四调伏界，五调伏方便界。’又菩萨地持经第八曰：‘菩萨有五种无量，生一切巧方便行：一者众生界无量，二者世界无量，三者法界无量，四者调伏界无量，五者调伏方便无量。’瑜伽师地论第四十六亦举此五无量。并广为解说。是盖以五海原为三乘之教门，今托之，使易解华严一乘深玄幽旨之意也。 　　 
