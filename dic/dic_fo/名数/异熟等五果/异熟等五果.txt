(名数)性相门分别因果之相，因分六种，果分五种：一、异熟果，以恶业招来世三恶之苦果，以善业招来世人天之乐果。苦乐之果性，皆为无记，与业因之善与恶之性异，故曰异熟果。自六因中之异熟因而来。二、等流果，依前之善心而转生后之善心，依前之恶心而益生后之恶业，依前之无记而生后之无记，等于果性因性而流来者。自六因中之同类因与遍行因而来。三、士用果，如农夫之于米麦，如行力之于道果，总依造作之力用而得者。自六因中之俱有因与相应因而来。四、增上果，以一有为法，望其余一切之有为法，为增上果，其余一切法，或与之以力，或不与力，亦不障害之，以其与力及不障之增上力，生此果也。是虽似前之士用果，然彼局于对有力之因体，此则通于有力无力之一切法，而为所得之果。自六因中之能作因而来。五、离系果，依涅槃之道力而证之者。涅槃离一切之系缚，故云离系。此法常住，非自六因而生者，唯以道力而证显，故虽与以果之名而非对于六因之因体。见显扬论十八，俱舍论六。 　　 
