(名数)菩萨欲成就六度之行所修之六事也。一供养，欲成就檀波罗蜜者。二学戒，欲成就戒波罗蜜者。三修悲，欲成就忍波罗蜜者。四勤善，欲成就精进波罗蜜者。五离谊，欲成就禅定波罗蜜者。六乐法，欲成就智慧波罗蜜者。庄严经十二曰：‘诸菩萨为成就六度故，于诸地中决定应作六事：一者必应供养，此为成就檀度。若不长时供养，则檀度不得圆满。供养义如供养品说。二者必应学戒，此为成就戒度。若不长时学戒，则戒度不得圆满。三者必应修悲，此为成就忍度。若不长时忍诸不饶益事，则忍度不得圆满。四者必应勤善，此为成就进度。若心放逸不修诸善，则进度不得圆满。五者必应离谊，此为成就禅度。若在聚落多诤扰心，则禅度不得圆满。六者必应乐法，此为成就智度。若不遍历诸佛，听法无厌。如海纳流，无时盈溢，则智度不得圆满。’ 　　 
