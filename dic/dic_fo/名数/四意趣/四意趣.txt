(名数)佛之说法，有四意四秘，可以解决一切之所说。说别有言外之意趣者，名四意趣。依此四意趣，可决一切之佛意云。玄奘译摄论释五谓复有四意趣四种秘密，一切佛言应随决了。四意趣者，一平等意趣，如说我昔曾于彼时名毗婆尸佛，非昔时毗婆尸佛即今释迦佛，但诸佛所证法平等，故说我即彼，彼即我，是名平等意趣。二别时意趣，如说称多宝如来名，便可决定等正觉，称阿弥陀名，便可往生极乐，是为劝懈意者，就别时利益说之，非言今直得之。犹如依一钱而说得百钱。是就别时说，故名别时意趣。三别义意趣，言说与意义不同。如说奉事几许恒河沙之佛而解了大乘法，解了大乘法之义理，原非难事，凡夫能思惟，即能之，不须遭恒沙之佛。惟证得大乘之实理，非容易事，地上之菩萨，始能之，今言事恒沙诸佛解了大乘法者，其言相虽似只解大乘之教义，然其意思在证得大乘之实理。如是言说与意义各别，名为别义意趣。四补特伽罗Pudgala意乐意趣，补特伽罗，译言众生或有情。随众生之乐意，而种种说法也。先对一众生赞叹布施，见其人已乐欲布施，更毁訾布施。持戒等亦如是。是于一法毁赞相违者，初为除其人悭吝之心，故赞布施，后为更劝无漏之胜法，故毁之也。是皆随众生之意乐而说，故名众生意乐意趣。佛陀扇多译摄大乘论上曰：‘四种意趣：一者法同意趣，二者时节意趣，三者义中间意趣，四者顺众生心意趣。’真谛译摄大乘论释六曰：‘复以有四意：一平等意，二别时意，三别义意，四众生乐欲意。’ 　　 
