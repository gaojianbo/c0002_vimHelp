(名数)五种交杂之禅也。对一味禅而言。即外道禅，凡夫禅，小乘禅，大乘禅，最上乘禅之五种。禅源诸诠集都序卷上之一曰：‘禅则有浅有深，阶级殊等。谓带异计，欣上厌下而修者，是外道禅。正信因果，亦以欣厌而修者，是凡夫禅。悟我空偏真之理而修者，是小乘禅。悟我法二空所显真理而修者，是大乘禅。若顿悟自心本来清净，元无烦恼，无漏智性，本自具足，此心即佛，毕竟无异，依此而修者，是最上乘禅。亦名如来清净禅，亦名一行三昧，亦名真如三昧。此是一切三昧根本，若能念念修习，自然渐得百千三昧。’盖宗密之意，在诸禅分类，以明最上乘禅之阶级殊等，彼禅乃所谓如来禅。非达摩门下之一味清净禅，即所谓祖师禅。香岩智闲一日举曰：‘去年贫未是贫，今年贫始是贫；去年贫有卓锥地，今年贫锥也无。’时仰山慧寂，与闲同为沩山灵佑之法嗣，向闲曰：‘如来禅许吾弟会，祖师禅未梦见在。’此如来禅，即宗密之所谓最上乘禅也。昔归宗寺智常欲于诸方学五味禅，马祖道一，为彼使吃棒头一味之禅。有颂曰：‘五味与一味，吃了须噫气，金轮峰下令行时，凛凛清风诚可畏。’ 　　 
