(名数)因有九句之意。谓因于宗同品及宗异品，以关系之有无，而判其正不，有九种之别也：一同品有异品有，二同品有异品非有，三同品有异品有非有，四同品非有异品有，五同品非有异品非有，六同品非有异品有非有，七同品有非有异品有，八同品有非有异品非有，九同品有非有异品有非有。因明正理门论曰：‘宗法于同品，谓有非有俱。于异品各三，有非有及二。’是也。因明入正理论疏卷上末释之，谓‘宗法云者，言为宗之法，即因是也。于同品，为宗同品。体即为同喻，言能立之因，于同品喻，成其三种：一有，二非有，三亦有亦非有也，于彼名为俱。此三种之因，于宗异品异法喻上，亦各有三：一有，二非有，三亦有亦非有也。于彼名为及二者。且同品有而为异品之三者：谓因于同品有，于异品亦有；于同品有，于异品为非有；于同品有，于异品为有非有也。如是因于同品非有，于异品亦有三：于同品有非有，于异品亦有三；故成九句’云。是即于同品为有，于异品有为有、为非有、为有非有；于同品为非有，于异品有为有、为非有、为有非有；又于同品为有非有，于异品亦有为有、为非有、为有非有；故成九句也。盖因原为成宗者，故必以于宗同品有关系，于宗异品无关系为法。今九句之中有全分关系者，名为有；不有全分关系者，名为非有；一分关系一分不关系者，名为有非有；因之一三五七九之五句，即成不定之过；四与六，成相违之过；惟二与八，得为无过之因也。 　　 
