(名数)生住异灭之四者，此有二种。一一期四相。法之初有名生，生已而相似相异名住，此相续之转变名异，后无名灭。二刹那生灭。谓一刹那中具四相也。此有大小乘之别，大乘法相宗谓色心之法体，自有生住异灭四相之变化。即言四相者，以其变化分位而名之假法也。本无今有之位名生。生位暂停之位名住。住别前后之位名异。无位名灭。此中前三者为有，故同在现在。一为无，故在过去(唯识述记二末)，小乘有部立色心之法体为恒有，故其生灭之变化随用而说，不据于体。且离法体别有四相之实性，以使彼心身之作用，生住异灭。故色心之法名为所相，四相名为能相。使先无之色心作用为今有，名为生相。使其作用暂时安住，引其自果，名为住相。使引其自果之作用衰变，名为异相。使其作用遂灭坏，名为灭相，而此生等四相既是有为法，则必别有生等四相。若果有之，则以彼亦应有其余之四相，而有无穷之失。因之四相有本相随相之二者，随相以生本相，本相有八能，随相有一能，互为能生所生，故随相之外更无随相，即无无穷之失。如色法之生，有九法俱起。一是本法，色之自体作用也，使此色之自体作用生之法为本生相，使色之自体作用住之法为本住相，使色之自体作用异之法为本异相，使色之自体作用灭之法为本灭相(此为四本相亦曰四大相)，合为五法，本生相不能自生，更有随生相生本生相，乃至本灭相不能自灭，更有随灭相灭本灭相(此为四有相亦曰四大有相)，合为九法，此九法中本生相除自而生余八法。乃至本灭相除自而灭余八法。又随生相唯生本生相，而不能生自余之八法(自与他之七法)，乃至有灭相但灭本灭相，而不能灭自余之八(自与他之七法)，此之谓于八一有能。即四本相各对八法有能，四随相各于一法有能，互为能生所生，故更无无穷之失。俱舍论五曰：‘此有生等，于八一有能。’ 　　 
