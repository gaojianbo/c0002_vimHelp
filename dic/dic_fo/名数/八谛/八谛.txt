(名数)法相宗于世俗谛开四重，于胜义谛立四重，世俗胜义，合为八谛。瑜伽论六十四明两种之四谛，唯识论九说胜义之四谛。世俗之四谛者，一世间世俗谛又名有名无实谛。瓶衣军林等之假法也。是为隐覆真理世谷之法，故曰世间。为凡法之认为实有者，故曰世俗。二道理世俗谛，又名随事差别谛，五蕴十二处十八界等种种差别之法门也。一一法门，顺于道理。故曰道理。事相差别易见，故名世俗，三证得世俗谛，又名方便安立谛。以佛之方便安立知断证修之苦等四谛也。是为行人证悟之法，故曰证得，因果之相状，分明可知，故名世俗。四胜义世俗谛，又名假名非安立谛。二空真如也(空我而得之真如，空法而得之法空真如也)，是离诸相(非安立之义)，而为圣智所觉，故云胜义，尚以假相安立，体非离言(假名之义)，故名世俗。胜义之四谛者，一世间胜义，又名体用显现谛。即第二俗三科等之法也。事相粗显，犹可破坏，故曰世间，为圣者所知，异于第一之俗，故名胜义。二道理胜义，又名因果差别谛。即第三俗苦等之四谛也。知断证修因果之差别，谓之道理，无漏智之境界，异于前第二俗，故名胜义。三证得胜义谛，又名依门显实谛。即第四俗之二空真如也。依圣智诠空门观而显理，故曰证得，凡愚不侧，胜于前第三俗，故名胜义。四胜义胜义谛，又名废诠谈旨。即一真法界也。妙体离言，超法相，故曰胜义。为圣智之内智，胜于前第四俗，故复曰胜义。见义林章二末。 　　 
