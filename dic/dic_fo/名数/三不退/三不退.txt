(名数)一位不退，既修得之位次不退失也。二行不退，于所修之行法不退失也。三念不退，于正念不退转也。此三不退配于菩萨之行位，依诸宗而异。据法相大乘，则依万劫修因，入十住之位，虽识观成就，无复退堕恶业流转生死之位，谓之位不退。既入初地成就真唯识观于利他之行不退失，谓之行不退。八地已去，得无功用智念念入真如海，谓之念不退(西方要决之十住毗婆沙论)。又天台一家，自别教之初住至第七住为位不退，此间断见思之惑，而永超三界之生死也。自第八住至十回向之终为行不退，此间破尘沙之惑，而不退失利他也。初地以上为念不退，断无明之惑，而不失中道之正念也。如配之于圆教，则自初信至第七信为位不退，自第八信至第十信之终为行不退，初住已上为念不退。观经妙宗钞下曰：‘若破见思名位不退，则永不失超凡假。伏断尘沙名行不退，则永不失菩萨之行。若破无明名念不退，则不失中道正念。’ 　　 
