(名数)又云九难，亦云九横，亦云九罪报。佛现生所受之九种灾难也。智度论九曰：‘一者梵志女孙陀利谤，五百阿罗汉亦被谤。二者旃遮婆罗门女，系木盂作腹谤佛。三者提婆达，推山压佛，伤足大指。四者逆木刺脚。五者毗琉璃王兴兵杀诸释子，佛时头痛。六者受阿耆达多婆罗门请而食马麦。七者冷风动故脊痛。八者六年苦行。九者入婆罗门聚落，乞食不得，空钵而还。复有冬至前后八夜寒风破竹，索三衣御寒。又复患热，阿难在后扇佛。如是等世界小事，佛皆受之。’兴起行经举十恼一一释之，省乞食不得，而加奢弥跋谤与骨节饰之二事。法苑珠林七十三，大部补注八，详兴起行经之说。 　　 
