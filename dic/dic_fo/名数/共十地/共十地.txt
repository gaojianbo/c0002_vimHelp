(名数)声闻缘觉菩萨三乘所共之十地，谓之共十地。大品般若经所说，天台以之为通教之位次：一干慧地，三乘之人，初居外凡之位时，未得真空之理水，观慧干涸之位。二性地，三乘之人，进内凡之位，于真空法性之理，颇有解悟之心时。三八人地，人者忍也，三乘之人，欲断三界之见惑，于预流向起八忍智之位。四见地，三乘之人，见四谛真空之理，已断三界见惑之位，声闻乘谓之预流果。五薄地，三乘之人，断欲界上六品之修惑，欲惑稍薄之位，即声闻乘之一来果。六离欲地，三乘之人，断欲界下三品之修惑，毕竟离欲惑之位，即声闻乘之不还果。七已办地，三乘之人，断尽上二界之修惑，更无所断，所作已办成之位，即声闻乘之阿罗汉果，而彼乘止于此。八辟支佛地，是缘觉乘极果，观智锐利，不啻断烦恼之体，更进而侵害其习气一分之位。九菩萨地，三只之间，修福研慧，将得一切种智，断烦恼之习气，如仅余少灰之位。十佛地，大功德之力资利智慧得一念相应之慧，观真谛究竟，烦恼习气亦复究竟，如劫火烧木，无复余灰之位。见大乘义章十四，四教仪集注下。 　　 
