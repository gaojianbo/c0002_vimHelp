(名数)诸家释法华经无不大判之以本地门垂迹门之二门，一经二十八品中，前十四品为迹门之序正流通，后十四品为本门之序正流通。迹门之法华，谓释迦如来成道后至法华会座之间四十余年诸经之说法，三乘法为方便，一乘法为真实(方便品之正说)，所说之教理上开权显实也，本门之法华，谓释迦之身，生于王宫，成道于伽耶，以至于今，此佛身非我之实身，为我久远实成之法身，为济度众生，一时垂迹，现伽耶成道之应身而已(寿量品之正说)，佛自己之身上开迹显本也。然由斯开迹显本上观之，则法华以前至法华上开权显实之说法，悉为垂迹身之垂迹说。故后半谓为本门法华。此本迹之义，为佛身上真应二身或法应二身之关系，故此义虽弥满于法华已前之诸大乘经，然是惟对于大乘菩萨之说，未对于二乘凡夫而明之，对于二乘凡夫，且就释迦之身而开说证明之者，惟本门法华之所说耳。再如菩萨之授记作佛，尔前之诸经虽不少，然声闻之授记，则以迹门法华为根本。 　　 
