(名数)唯识论对于说万法为识之诸变而称八识为能变。分三种之次第说之。唯识论一曰：‘此能变唯三，谓异熟思量及了别境识。’一，初能变，为八识中之第八识，即阿赖耶识也。以此为依于善恶业而感无记总报之异熟识故也。七识者，有覆无记而非异熟性，前六识，虽有异熟性然是从第九识起者，故名为异熟生不得谓为异熟之识也。唯识论二曰：‘异熟习气为增上缘，感第八识酬引业力，恒相续故云异熟名。感前六识，酬满业者。从异熟起，名异熟生不名异熟，有间断故。’二、第二能变，谓之思量识。为八识中之第七识，即未那识也。此识常恒思量第八识而计度实我实法，故名思量识。唯识述记一本曰：‘二谓思量识，即第七识。思谓思虑，量谓量度。思量第八识，度为我故。又恒审思量余识无故，余之二识不名思量。’三、第三能变。谓之了别境识。眼等之六识也。此六识者，各了别粗显之境，故名了别境识。唯识述记一本曰：‘三了别境识，即余六识。二十论说，心境识了名之差别，是诸识之通名也。了别别境及粗显境唯前六故，对比六尘说六识故。然滥第七，应言此六了别粗境名了别境识，以了别相粗，简于七八故。’ 　　 
