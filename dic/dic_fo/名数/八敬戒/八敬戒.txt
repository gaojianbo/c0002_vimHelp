(名数)又名八敬法，八尊师法，八不可越法，八不可过法，如来成道之十四年，姨母求出家，佛不许之，盖以正法千年，若度女人，则减五百也。阿难三请，便传八敬法，使向彼说。若能行之，则听女出家。姨母顶戴信受，乃得戒。由得戒之十缘而正法亦复千载。四分律四十八曰：‘佛告阿难，今为女人，说八尽形寿之不可过法，若能行之，即是受戒也。何等为八？一、百岁之比丘尼，见新受戒之比丘，亦应起而迎逆礼拜，敷净座请坐。二、比丘尼不得骂谤比丘。三、不得举比丘之罪，说其过失，比丘能得说尼之过。四、式叉摩那(学法女)已学戒(六法也)应从众僧求受大戒。五、比丘尼，犯僧残(罪名)应于半月中在二部之僧(比丘，比丘尼)中行摩那埵。六、尼于半月内当于僧中求教授之人。七、在比丘处不可夏安居。八、夏讫则当诣僧中，求自恣之人(自恣者，忏悔之法也)如此八法，应尊重恭敬赞叹。不可尽形违越。’(取意引行事钞下四)。善见律十八曰：‘比丘尼犍度何以佛不听女人出家，为敬法故。若度女人出家，正法但得五百岁住。由佛制比丘尼八敬正法，还得千年。’中阿含三十八瞿昙弥经说八尊师法同此，但第五云非得比丘之听许，不得就比丘问经律论之义。尊师即敬之异名，故八尊师法即八敬也。 　　 
