(名数)通于三乘所立之五逆。又曰小乘之五逆。常言之五逆是也：一、杀父，二、杀母，三、杀阿罗汉，四、由佛身出血，五、破和合僧(由罪之轻重次第)。破和合僧者，多数僧众，和合而行法事；修佛道，以手段离间之，使之斗乱，使之废法事。五逆之中，此罪最重。阿阇世王问五逆经曰：‘有五逆罪，若族姓子族姓女，为此五不救罪者，必入地狱不疑。云何为五？谓杀父、杀母、害阿罗汉、斗乱众僧、起恶意于如来所。’俱舍论十七曰：‘言无间业者，谓五无间业。其五者何？一者害母，二者害父，三者害阿罗汉，四者破和合僧，五者恶心出佛身血。’华严孔目章三曰：‘五逆：谓害父、害母、害阿罗汉、破僧、出佛身血。初二背恩养，次三坏福田，故名为逆。’最胜王经溜州疏曰：‘五逆：一者故思杀父，二者故思杀母，三者故思杀罗汉，四者倒破见破和合僧，五者恶心出佛身血。以背恩田违福田故，故名之为逆。执此逆者，身坏命终，必定堕无间地狱。一大劫中受无间苦，名无间业。’ 　　 
