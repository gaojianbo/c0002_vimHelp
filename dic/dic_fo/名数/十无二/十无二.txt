(名数)诸佛世尊有十种之无二行自在法：一、一切诸佛悉能善说授记之言说，决定无二也。二、一切诸佛悉能随顺众生之心念，使其意满，决定无二也。三、一切诸佛悉能知三世一切诸佛与其所化一切众生之体性平等，决定无二也。四、一切诸佛悉能知世法及诸佛之法性无差别，决定无二也。五、一切诸佛悉能知三世诸佛所有之善根同一善根，决定无二也。六、一切诸佛悉能现觉一切诸法，演说其义，决定无二也。七、一切诸佛悉能具足去来今诸佛之慧，决定无二也。八、一切诸佛悉能知三世一切之刹那。决定无二也。九、一切诸佛悉能知三世一切之佛刹入于一佛刹之中，决定无二也。十、一切诸佛悉能知三世一切佛之语，即一佛之语，决定无二也。见宗镜录九十九。 　　 
