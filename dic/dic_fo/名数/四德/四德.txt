(名数)大乘大般涅槃所具之德也。一常德，涅槃之体，恒不变而无生灭，名之为常，又随缘化用常不绝，名之为常。二乐德，涅槃之体，寂灭永安，名之为乐，又运用自在，所为适心，名之为乐。三我德，解我有二种：一就体自实名为我，如涅槃经哀叹品中所谓：‘若法是实是真是主是依，性不变易是名为我。’二就用自在名为我，如涅槃经高贵德王品所谓：‘有大我故名大涅槃，大自在故名为大我。云何名为大自在耶？有八自在则名为我。’(见八自在条)。四净德，涅槃之体解脱一切之垢染，名之为净，又随化处缘而不污，名之为净(大乘义章十八)。法华玄义四曰：‘破二十五有烦恼名净，破二十五有业名我，不受二十五有报为乐，无二十五有生死名常，常乐我净名为佛性显。’说此常乐我净，为涅槃经一部之所诠，故涅槃经谓之谈常教。 　　 
