(名数)谓一佛世界之成立，有五重之次第也。智度论第五十曰：‘三千大千世界名一世界；一时起，一时灭如是等十方如恒河沙等世界，是一佛世界；如是一佛世界数，如恒河沙等世界，是一佛世界海；如是佛世界海数，如十方恒河沙世界，是佛世界种；如是世界种十方无量，是名一佛世界。’冠注五教章卷下之四引此文，而为一世界、一世界性、一世界海、一世界种、一佛世界。其中第二所以名为世界性者，以准于旧华严经五十六所说十重世界之次第也。五教章通路记五十二曰：‘华严经中，积聚诸刹而名世界性，积诸世界性而名世界海，释此次第而作此解释，论之第三重既立海之名，是故章主名第二重之世界为世界性。海之后所以安界种者，种是种类，亦是因义。积诸界海，共安一处，摄诸流类，故名为种，为第五重作其因种。故界海之次，建界种之名。’ 　　 
