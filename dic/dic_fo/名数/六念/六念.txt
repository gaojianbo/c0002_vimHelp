(名数)一、念佛，念佛具足十号，有大慈大悲大光明，神通无量，能拔济众生之苦，我欲与佛同也。二、念法，念如来所说之三藏十二部经，有大功德，为诸众生大妙药，我欲证之而施与众生也。三、念僧，念僧是如来弟子，得无漏法，具足戒定慧，能为世间良福田，我欲修僧行也。四、念戒，念戒行有大势力，能除众生之恶，不善之法，我欲精进护持也。五、念施，念施行有大功德，能除众生悭贪之重病，我欲以善施摄取众生也。六、念天，念天为欲界之六天乃至色界无色界之诸天，彼处受自然之快乐，皆由往昔修戒施之善根，我亦欲具如是功德，生于彼天处也。问佛弟子应念三宝，何故念彼之生天？曰：是以为自己善业之果故也。问生天是凡夫之法，何故念之？曰：有人不堪入于涅槃，故念彼之生天而起行趣求也。此六念法为大小乘之通说，但念天之解释，大小乘不同。大乘依涅槃经，则天有三种：一生天，三界之诸天也。二净天，一切三乘之贤圣也。三第一义天，涅槃也。二乘之人念前二天，菩萨但念第一义天。见别译杂阿含经九，涅槃经十八，智度论二十二，大乘义章十二。[囗@又]律中更有一种六念法，授沙弥戒比丘戒已始授之，一念知日月，念知受戒之月日也。二念智食处，如全不受请食者，言我常乞食，受请食者，言我今有请处念自去也。三念受戒时夏腊，记忆受戒以后之腊数也。四知衣钵有无等，念我三衣钵具足，若有长物则念我有长物，已说净也。五念同别处，若与众同食时，念我今与众僧同食，若别食时，念我今有某缘，与众别而独食也。六念康羸，若无病，则念我今无病，堪行道，若有病，则念我今有病，当疗治之也。见行事钞上三之二。又有一种之六念。谓数息随息等之六妙门。见六妙门条。 　　 
