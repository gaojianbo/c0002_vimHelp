(名数)佛性论二谓真性有五藏之义：一、如来藏，自性是藏之义，以一切诸法，不出如来之自性故。二、正法藏，因是藏之义，以一切圣人四念处等之正法皆取此性为境故。三、法身藏，至得是藏之义，以一切圣人信乐此佛性故，使圣人得法身之果德故。四、出世藏，真实是藏之义，以此佛性离世间法一切之过失而真实不坏故。五、自性清净藏，秘密是藏之义，若一切法随顺此佛性，则名为内，是正而非邪，即为清净。若诸法违逆此理则名为外，是邪而非正，名为染浊故。[囗@又]胜鬘经列五藏：一、如来藏，二、法界藏，三、法身藏，四、出世间上上藏，五、自性清净藏。此中所谓法界藏者，论之正法藏也。法界为生正法之因，故名法界藏。亦名正法藏。故佛性论中引今之胜鬘经曰：‘故胜鬘经言：世尊！佛性者，是如来藏、是正法藏、是法身藏、是出世藏、是自性清净藏，由说此五藏义故，如意功德而得显现。’已上五藏之义，梁之摄论释说之，华严演义钞十三引之。与法界之五义相同。见法界条。 　　 
