(名数)又曰六界。地水火风空识也。此六法周遍一切法界，而造作有情非情，故名为大。盖非情为五大所成，而有情为六大所成也。此六大之义，虽涉于显密而说之。然显教之义，以欲知六大假和合而成一身，能成之六大，所成之一身，皆是生灭无常之假法而说之也。仁王经观空品曰：‘色受想行识空，十二入十八界空，六大法空。’同受持品曰：‘比丘比丘尼，修行十善，自观己身地水火风空识分分不净。’大般若经二百七十三曰：‘一切智智清净，故地界清净。一切智智清净，故水火风空识界清净。’璎珞本业经上曰：‘六大识空四大，一切法无自相无他相，如虚空故。’天台仁王经疏中曰：‘阿含云：六王诤大，地谓我能载，水云能漂润，火云能烧照，风云能生动，空云能容受。识云若无我者，色则败坏，五虽大而识为王。故云：四大围空，识居其中也。’ 　　 
