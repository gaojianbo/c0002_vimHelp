(名数)真言行者，渐次证入六无畏与自二地至佛地之十地，合有十六重，以到一切地(第六无畏即初地也)，但此一一重各有因根究竟三心，而起证者，依重重之一法门得到一切智地，即十六生之义也。而此十重初后更更收，圣凡互摄，一法门具无尽之法门，故谓之重玄。大日经疏三曰：‘渐次证入者，如初无畏时以声字观修漫荼罗行。(中略)第六无畏于平等心中修漫荼罗行，离垢地以去各于自地观心中修漫荼罗行。略以行信分之，已作十六重浅深不同，此一一位自有菩提种子心，有大悲胎藏增长因缘，有慧方便业受用之果，如前所说从一一门各流出种种门等。’演密钞四曰：‘以初地菩萨入三世平等故与第六无畏平等无畏无异，故取二地已去乃至佛地，足前六种无畏，故成十六重玄义也。’又曰：‘如第一重玄以声字观修曼荼罗行，声字为门即当其因。观行圆明，即当其根。增不已入法界坛，则当究竟。一位既尔，余位皆然。’ 　　 
