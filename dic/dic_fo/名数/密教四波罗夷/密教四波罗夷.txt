(名数)一不舍正法戒，如来一切之圣教皆当修行。二不舍离菩提心戒，菩提心为菩萨万行之幢旗，若丧失之则万行将依何而示导？三不应悭吝法戒，诸胜法为大圣之遗财，若悭吝不与，则与盗三宝物同。四不饶益行戒，于一切众生不可作不饶益之行，应普摄一切众生，为入道之因缘。大日经具缘品说此四波罗夷之偈，名三昧耶偈，同学处品云四种根本罪，经疏九谓之四波罗夷。大日经疏九曰：‘佛子汝从今，不惜身命故，不应舍正法，舍离菩提心，悭吝一切法，不利众生行，佛说三昧耶。汝善住戒者，如护自身命，护戒亦如是。(中略)今此四夷戒是真言乘命根。亦是正法命根，若破坏者，于真言藏中犹如死尸，虽具修种种功行不久败坏也。’又同十七以不舍三宝与不退菩提心为四波罗夷(分不舍三宝为三)，‘如前三世无障碍中，先令不舍三宝，又令不退菩提之心，此即菩萨真四重禁也。’ 　　 
