(名数)五种之谛。谓因果等五种之理，真实不虚也。瑜伽师地论第四十六所谓‘或立五谛：一因谛，二果谛，三智谛，四境谛，五胜谛。’显扬圣教论第八所谓‘或立五谛：一因谛，二果谛，三能知谛，四所知谛，五至谛。’是也。其中前四者为安立，后一者为非安立谛。依慈恩之说，安立中，因谛即集谛，果谛即苦谛，智谛即道谛，境谛即灭谛，非安立即真如也。瑜伽论记第十一下，总出三师之说，文曰：‘增五门中，前四为安立，后一为非安立。前四谛者，景云：一因谛，则是集与道。二果谛，则是苦与灭。三智谛则为四谛之智。四境谛则为所知之四谛。基云：前四为四谛。测云：因摄世出世之因，果摄世出世之果。此则因果相对，摄一切尽。智与境，则心境相对，亦摄一切尽。’ 　　 
