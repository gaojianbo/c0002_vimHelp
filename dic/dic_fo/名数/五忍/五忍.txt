(名数)仁王经所说。一伏忍，别教菩萨，于十住十行十回向三贤间，未断烦恼种子，而制伏之不使起之位也。二信忍，于初地至三地间，既见法性而得正信之位也。三顺忍，于四地至六地间顺菩提道而趣向无生果之位也。四无生忍，于七地至九地间悟入诸法无生理之位也。五寂灭忍，于第十地及妙觉间诸惑断尽而涅槃寂灭之位也。忍者忍可，或安忍之义，决定其理无移动之念也。旧译仁王经教化品曰：‘佛言：大王，五忍是菩萨法，伏忍上中下，信忍上中下，顺忍上中下，无生忍上中下，寂灭忍上下，名为诸佛菩萨修般若波罗蜜。’同嘉祥疏曰：‘伏忍上中下者，习忍下，性忍中，道种忍上，在三贤位。信忍上中下者，初地下。二地中，三地上。顺忍上中下者，四地下，五地中，六地上。无生忍上中下者，七地下，八地中，九地上。寂灭忍上下者，十地下，佛地上。’大乘义章十二曰：‘慧心安之，名之为法，忍行不同，一门说五。’ 　　 
