(名数)一，一切众生心识之神本，神本者神髓根本也，般若明一切众生心识之实相，故称心识之神本，是实相般若也。新译经言能出生一切诸佛法一切菩萨解脱法是也。二，一切国王之父母，般若生王慧解之心，故称国王之父母，是观照般若也，新译经言能出生一切国王无上法，一切众生少离法是也。三，神符，是依般若而能达实相之境界，故能伏天魔外道，是世出世之善根，皆能守护，故譬以神符，新译经言能镇毒龙诸恶鬼神是也。四，辟鬼珠，般若能辟鬼神之难，故名辟鬼，新译经以与上之神符摄而为一。五，如意珠，能称人心之所求，而使满足，故譬以如意珠，新译经言摩尼宝体具众德，能遂人心，所求满足，能应轮王，名如意珠是也。六，护国珠，般若之力，能拂七难，使国土安稳，故名护国珠，所以为镇护国家之经也。七，天地镜，般若能照一切众生之迷闇，故称天地镜，新译经言若于闇夜置高幢上，光照天地，明如日出是也。八，龙宝神王，依于此经能得甘雨，故称为龙宝神王，新译经言能令难陀跋难陀等诸大龙王降霪甘雨，润泽草木是也。神符以下六种之功德者，文字般若也。见仁王经受持品，天台疏下，嘉祥疏六，良贲疏下。 　　 
