(名数)又名五滓，五浑等。住劫中人寿二万劫已后，而有浑浊不净之法五种：一、劫浊，谓至二万岁已后见等之四浊起时也。二、见浊，身见边见等之见惑也，劫浊时之众生盛起之。三、烦恼浊，贪嗔痴等一切修惑之烦恼，劫浊时之众生盛起之。四、众生浊，劫浊时之众生为见浊烦恼浊之结果，人间之果报渐衰，心钝体弱，苦多福少也。五、命浊，此亦为前二浊之结果，寿命渐缩少，乃至十岁也，此中以劫浊为总，以他四浊为别。劫浊中有四浊，以四浊之故为劫浊也，又四浊中以见浊，烦恼浊，二者为浊之自体，此二者成众生浊与命浊之二者也。文句四下曰：‘劫浊无别体，劫是长时，刹那是短时，但约四浊立此假名。众生浊亦无别体，揽见慢果报上立此假名。烦恼浊指五钝使为体，见浊指五利使为体，命浊指连持色心为体。’同文句记曰：‘准悲华经，八万至三万亦不有浊，至二万岁为五浊始。’行事钞资持记上一之三曰：‘言五浊者：一劫浊，劫浊无别体，但四浊聚于此时。悲华云：从灭劫人寿二万岁时为劫浊。二见浊，五利使。三烦恼浊，五钝使。四众生浊，亦无别体，揽前利钝果报立此假名。五命浊，连持色心，摧年促寿。’法华经方便品曰：‘诸佛出于五浊恶世，所谓劫浊、烦恼浊、众生浊、见浊、命浊。’阿弥陀经曰：‘能于娑婆国土，五浊恶世劫浊见浊烦恼浊众生浊命浊中，得阿耨多罗三藐三菩提。’ 　　 
