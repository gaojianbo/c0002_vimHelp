(名数)谓法所不应作，名曰恶律仪。有十二种：一、屠羊。屠者，杀也。谓人或以自食而常宰杀。或因取利贩卖而常宰杀。二、养鸡。谓因嗜其肉味，以充口体。常自畜养，意图烹杀。三、养猪。谓或因自欲充于口腹，或因贩卖求利以资其生，而畜养之。四、捕鸟。谓以杀心故网捕禽鸟，或食或卖，伤害生命。五、捕鱼。谓以杀心故，而用网罟取捕诸鱼，或食或卖，伤害物命。六、猎师。谓以杀心猎捕一切禽兽，或食或卖，伤害物命。七、作贼。谓见一切物，常怀劫盗之心。不思物各有主，妄行攘窃，贼害于人。八、魁脍。乃为官操刃行刑之人。谓人本同类，彼虽犯法，理固当死。然习为操刃之业，以害其生，实为恶行。九、守狱。谓为狱吏守其牢狱。以杻械枷锁，非理陵虐罪囚，无慈善心。十、咒龙。谓习诸邪法咒术，咒于龙蛇，以为戏乐。十一、屠犬。谓杀犬以资利养。十二、伺猎。谓作猎主，伺捕禽兽，以利其生，而自积罪业。 　　 
