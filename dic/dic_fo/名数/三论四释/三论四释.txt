(名数)二谛义中曰：‘一随名释，二就因缘释，三显道释，四无方释。’三论玄义曰：‘总论释义凡有四种：一依名释义，二就理教释义，三就互相释义，四无方释义。’(案三论玄义第二第三倒置，一以浅深次第相违，一以违背二谛义之文故也)。三论大义章一曰：‘一依名释义，二因缘释义，三显道释义，四无方释义。’就真俗而说明之。一、依名释义，谓如解真为真实之义，俗为浮虚之义。二、因缘释义，如解真是俗之义，俗是真之义。即真不独真，以俗之因缘而真，俗不自俗，以真之因缘而俗。此就其因缘而释其义也。三论玄义之互相释义也。三、显道释义，如解真是不真之义，俗是不俗之义是也。何则，于因缘释义，真既以俗为义，故释真是不真，俗亦不俗。真俗皆为无相拂执而显无相之真理也。三论玄义之理教释义也。四、无方释义，无方者，不定之义，如解真以一切法为义，俗亦以一切法为义是也。于显道释义，拂一切之相，知法之无相，释无相之法，能现一切，犹如水离方圆之相，而得现方圆之相也。论此四义次第则一自性，二说因缘，而动自性之病，三破执病，而证实相之无相，四自无相之实相，起无方之作用也。初就世俗，二渐深，三自用入体，四自体起用。此释义之典据，如涅槃经所谓：‘苦者逼迫相，集者生长相，灭者寂灭相，道者能除相’者，是依名释，所谓：‘说世谛令识第一义，说第一义令识世谛’者，是因缘释，华严经所谓：‘一切有无法了违非有无’者，是显道释，又言‘一中解无量，无量中解一’者，是无方释也。 　　 
