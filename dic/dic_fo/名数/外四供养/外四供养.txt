(名数)四方如来应之，各流出一女菩萨供养中央如来也。其先东方之阿閦如来流出香菩萨而供养之，此以东方为初发菩提心之方，又东方者初也，是故以妙香供养之，其故东方是三摩耶戒也(理趣经意)。戒名戒香，戒者是三学之初也，故以己所证之香三摩地供养大日也。其次南方之宝生如来，流出华菩萨供养之，是于胎藏界此如来名开敷华王如来，此为南方福德门之标帜，即以己所证之香三摩地供养大日也。其次西方之阿弥陀如来，流出灯菩萨供养之，此以阿弥陀为智慧门，故以己所证之智慧三摩地灯供养大日也。其次北方不空成就如来，流出涂香菩萨供养之，不空成就者释迦如来也，又涂香为五分法身之标帜。戒定等之功德，能除烦恼之污秽，故譬如涂香也。北方为入涅槃门，故以五分法身为其自证。盖释迦如来出于秽土，利益众生亲近于浊乱之境界，故以此五分法身之涂香清秽浊，以己所证之涂香三摩地供养大日也。见辨惑指南三。 　　 
