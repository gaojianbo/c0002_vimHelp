(名数)或云惑，或云烦恼，或云漏，或云垢，或云结。皆为同体异名。天台一家统收一切之妄惑为三类：一、见思惑，如身见边见等，邪分别道理而起，谓之见惑，如贪欲嗔恚等，倒想世间事物而起，谓之思惑，离此见思二惑即离三界，声闻缘觉以之为涅槃，菩萨更进而断后之二惑。如此见思，三乘之人通断，故名为通惑，后之二惑，名为别惑。二、尘沙惑，为化道障。菩萨教化人之障也。菩萨教化人，必通如尘如沙无量无数之法门，然心性闇昧，不能达此尘沙无数之法门，自在教化，谓为尘沙之惑。盖非谓惑体有尘沙之数，惑体唯为劣慧之一，而不知之法门多故名尘沙也。菩萨欲断此劣慧，得所谓道种智，必于长劫之间学习无量之法门。三、无明惑，又称障中道之惑，为障蔽中道实相理之惑，与前思惑中之痴惑异。彼为障蔽空理之惑，枝末无明也。此为迷于根本理体之惑，根本无明也。此无明十二品断，即为别教之佛，四十二品断，即为圆教之佛，藏通二教之佛，亦不知其名。 　　 
