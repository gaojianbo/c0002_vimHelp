(名数)九种之业也。欲界及色界各有作业，无作业，非作非无作业之三种，无色界有无作业，非作非无作业，及无漏之三种，合为九种。成实论第八曰：‘欲界系三种：作、无作、非作非无作。色界系业亦如是。无色界二种及无漏业，身口所造业名作。因作所集，罪福常随，是心不相应法，名为无作。又有无作，但从心生。非作非无作者，即是意，意即是思，思名为业。’是也。其中作业谓身口所造之业，无作业谓身口作业所生之散无作并定共无作，非作非无作业，谓意业也。意业与身口之作业不同，故为非作。与身口之无作业不同，故为非无作。无漏业谓无漏之身口意业也。又出大乘义章第七等。 　　 
