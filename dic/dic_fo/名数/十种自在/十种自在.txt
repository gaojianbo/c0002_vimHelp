(名数)一命自在，菩萨得长寿慧命，经无量阿僧祇劫住持世间，无有障碍也。二心自在，菩萨智慧方便，调伏自心，能入无量之大三昧，游戏神通，而无障碍也。三资具自在，菩萨能以无量珍宝种种资具严饰一切世界，清净无碍也。四业自在，菩萨随诸业，应时示现，受诸果报，无障碍也。五受生自在，菩萨随其心念能于诸世界中，示现受生，无障无碍也。六解自在，菩萨胜解成就，能示现种种色身，演说妙法无障无碍也。七愿自在，菩萨随愿欲，于诸刹中应时出现，成等正觉，无障无碍也。八神力自在，菩萨神通广大，威力难量，于世界中示现变化，无障无碍也。九法自在，菩萨得大辩才，于诸法中广演说无边法门，无障无碍也。十智自在，菩萨智慧具足，于一念中能现如来之十力无畏。成等正觉内无障无碍也。见华严经三十八。又，此十自在名为十明。以十自在之作用明了故也。故别译之本业璎珞经中为十明。 　　 
