(名数)诸说不同，梁摄论十四曰：‘如来报障清净，由除七种生死’。而同十卷明四种生死。谓一方便生死，菩萨为利生之生死也，于地前及初三地感之，灭之而入于四地。二因缘生死，八相示现之生死也，于四五六地感之，灭之而入于七地。三有有生死，有后有也，于七八九地感之，灭之而入于十地。四无有生死。十地之所感也，灭之而入于如来地。七种之中，解此四种，他三种名释皆无。然显识论以三界之分段生死为三种生死。加于前之四种生死为七种生死。台家别由摄论宗末师之释，解七种生死。辅行七曰：‘一分段生死，三界之果报也。二流来生死，迷真之初也。三反出生死，背妄之初也。四方便生死，入于涅槃之二乘也。五因缘生死，初地之变易也。六有后生死，十地之变易也。七无后生死，金刚心也。’ 　　 
