(名数)(一)华严之五祖。初祖终南杜顺，二祖云华智俨，三祖贤首法藏，四祖清凉澄观，五祖圭峰宗密也。华严宗唯立此五祖。盖华严经至东晋觉贤三藏，始翻传之，尔后世讲解者虽多，然未立一宗。陈隋之世有杜顺，着法界观门，五教止观等，始开华严宗之基。门人智俨，思惟十玄六相之幽旨，发扬无尽之宗义。然此二师，尚属草创。贤首大师法藏，承智俨，兴著述，大唱华严之宗教。后世称此宗，号为贤首宗。法藏殁后有澄观，亦盛撰述疏钞，复兴鸿业，其功颇为伟大。宗密绍澄观，依圆觉经弘阐华严大义。此二师所解，与法藏所说虽不无异同，然是即教界之思潮有转化，又因所释之大经不同，适殊其所明之方法，故或谓澄观宗密，有违法藏所立，不可立为华严祖师，其见未免少偏。宋净源于此五师，加马鸣龙树二师，谓为七祖。凝然加普贤，文殊，马鸣，龙树，世亲，都为十祖。今就吾国而言，故惟立五祖也。八宗纲要卷下曰：‘杜顺已下，唯立五祖。’佛祖统记等，亦唯举此五师。(二)净土之五祖：一昙鸾，二道绰，三善导，四怀感，五少康也。昙鸾初注解天亲之往生论，又依龙树之十住毗婆沙论，立难易二道之教判。昙鸾殁后，有道绰别立圣净二门之教判，弘通念佛。善导承道绰，判本愿名号为正定业，主唱凡入报土之义，大振净土法门。怀感师事善导，依法相解说净土之宗义。怀感后有少康，亦盛宣扬净土，称为后善导。此五师其所说不尽相同。又吾国弘通念佛之师不少。而唯列此五师者，据选择集也。但彼集于此五师之上，加菩提流支而为六祖，以昙鸾曾就流支受观经，又注解其所译之往生论故也。(三)莲社之五祖：一善导，二法照，三少康，四省常，五宗赜也。乐邦文类第三曰：‘莲社之立，既以远公为始祖。自师归寂，抵今大宋庆元五年己未，凡八百九年。中间继此道者，乃有五师：一曰善导师，二曰法照师，三曰少康师，四曰省常师，五曰宗赜师。’省常结净行社，宗颐建莲华胜会，各兴行莲社念佛者。[囗@又](杂名)禅宗东土之第五祖弘忍禅师。[囗@又]宋蕲州五祖山之法演禅师，亦曰五祖。见续传灯录二十。 　　 
