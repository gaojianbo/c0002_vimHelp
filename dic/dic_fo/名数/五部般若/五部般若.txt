(名数)一摩诃般若，二金刚般若，三天王问般若，四光赞般若，五仁王般若。仁王经上曰：‘五眼法身大觉世尊，前已为我等大众，二十九年说摩诃般若波罗蜜、金刚般若波罗蜜、天王问般若波罗蜜、光赞般若波罗蜜，今日如来放大光明，斯作何事？’天台仁王经疏上曰：‘从得道后二十九年，说四般若。’嘉祥仁王经疏一曰：‘五部如此经说。’此中第一摩诃般若，罗什译之摩诃般若波罗蜜经(又曰大品般若)，二十七卷，是大般若之第二会也。西晋无罗叉译之放光般若三十卷及西晋竺法护译之光赞般若十卷(经文未尽)，与之同本。第二金刚般若，罗什译之金刚般若经一卷是也。元魏菩提留支译之金刚般若一卷，陈真谛译之金刚般若一卷，隋达磨笈多译之金刚能断般若一卷，唐玄奘译之能断金刚般若一卷(大般若之别抄)。义净之能断金刚般若一卷，皆同本也。是为大般若之第九会。第三天王问般若，月婆首那译之胜天王般若波罗蜜经七卷是也，为大般若之第六会。第四光赞般若，梵本未渡，在今藏中之光赞经及放光般若，皆与什译之摩诃般若同本，三部共为大般若之第二会。第五仁王般若，佛最后所说之本经是也，有什译仁王般若波罗蜜经二卷，大般若之别部也。 　　 
