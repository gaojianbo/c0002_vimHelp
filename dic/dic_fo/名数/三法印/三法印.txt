(名数)一切之小乘经，以三法印印之，证其为佛说，大乘经以一实相印印之，证其为大乘之了义教。一、诸行无常印，行有迁流之义，谓有为法。言一切之有为法，念念生灭而无常也。是为诸行无常印。二、诸法无我印，行之名局于有为法，法之名。通于无为法。言一切有为无为诸法中无有我之实体。是诸法无我印也。三、涅槃寂静印，言涅槃之法。灭一切生死之苦而为无为寂静。是涅槃寂静印也。智度论二十二曰：‘佛法印有三种：一者一切有为法念念生灭皆无常，二者一切法无我，三者寂灭涅槃。(中略)摩诃衍中说诸法不生不灭，一相所谓无相。’玄义八曰：‘释论云：诸小乘经，若有无常无我涅槃三印，即是佛说，修之得道，无三法印即魔说。大乘经但有一法印，谓诸法实相，名了义经，能得大道，若无实相印，即是魔说。’ 　　 
