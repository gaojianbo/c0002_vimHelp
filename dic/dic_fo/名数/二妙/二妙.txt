(名数)妙为法华经题之妙，故有二义：一、相待妙，藏通别圆之四教，相对而判粗妙也。尔前所说诸经藏通别之三教为粗法，法华经所说之圆教为妙法，如斯就教体之上彼此相待，以今经名为妙，是曰相待妙。二、绝待妙，开会三教粗法，为一妙法，妙法之外无粗法可待望，是曰绝待妙。是今经独特之妙也。前四时之间，所化之机根未熟，故说圆教，以圆教不能开会他三教，圆教之外，存他之三教，则其圆教不过为相待妙，今至第五时，所化之机根淳熟，开前三教之权法，悉使归入于一实之妙法，故法华独得为绝待妙也。然则尔前所说之圆教，唯为相待妙，而法华之圆教具相绝二妙也。以相待妙判法华出于前四时中所说藏通别三教之上，以绝待妙开会彼之三教使皆为圆妙也。相待论判，绝待论开也。四教仪集注下曰：‘妙名一唱，待绝俱时。故相待论判出前三教四时之上，绝待论开复能开前令皆圆妙。’[囗@又]福智之二庄严也。宗门无尽灯论上曰：‘刻苦尽二妙。’ 　　 
