(名数)菩萨于初地所得之智慧门也。明者慧也，门者入也，又差别也。慧能通入百法之真性，故曰明门，又百法之慧各有差别，故曰明门，其百法有二解，一菩萨璎珞经所说十信之百法，一百法明门论所说五位之百法。十信之百法，菩萨于初住之位，修互具之十信，是名百法明门。五位之百法，心心所等之百法也。璎珞经上曰：‘未上住前，有十顺名字。菩萨常行十心，所谓信心念心精进心定慧心戒心回向心护法舍心愿心。佛子修行是心，若经一劫二劫三劫乃得入初住位中，住是位中增修百法明门。所谓十信心，心心各有十，故修行百法明门。’观经妙宗钞下曰：‘三劫游历十方，供佛闻法，进入道种。登于初地，此地即得百法明门，言百法者如百法论所出名数。’洞空之观经会疏曰：‘入初地心，明了五位百法明门。(中略)若依璎珞，初住所得百法明门，别有名数。’璎珞经所说之初住，为圆位，即别教之初地也。 　　 
