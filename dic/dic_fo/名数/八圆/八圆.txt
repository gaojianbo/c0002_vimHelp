(名数)四教仪一出圆教之法，列八种：一教圆，教烦恼即菩提，生死即涅槃。或说惑业苦三道，即法身般若解脱三德秘藏之妙理，或谈诸法实相，凡圣一如，生佛不二等。是教圆之相也。二理圆，三谛之妙理，中道不偏。是理圆之相也。三智圆，照一切种智之中道。是智圆也。四断圆，一断一切断，断一惑，则断一切惑。是断圆也。又不断之断。是断圆也。五行圆，一心三观，一念三千之观行，为一行一切行之修行故。是行圆也。六位圆，先后相即，一位具诸位之功德，即六即位之相。是位圆也。七因圆，双照二谛，自然流入果地。是因圆也。八果圆，妙觉不思议三德之果，不纵不横。是果圆也。 　　 
