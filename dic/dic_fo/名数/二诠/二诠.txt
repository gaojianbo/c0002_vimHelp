(名数)一遮诠，二表诠。遮者遣其所非，表者显其所是也。具说事理曰诠。如诸经说真如之妙性，为不生不灭不增不减不垢不净无因无果无相无为非凡非圣非性非相等，是为遮诠。如云知见觉照灵鉴光明朗朗昭昭，是为表诠。禅源诸诠三曰：‘如说盐，云不淡是遮，云碱是表。说水，云不干是遮，云湿是表。诸教每云绝百非者，皆是遮词。直显一真，方为表语。’空宗专以遮诠为宗，性宗则具遮表二门。宗镜录三十四曰：‘今时人皆谓遮言为深，表言为浅，故唯重非心非佛无为无相乃至一切不可得之言，良由只以遮非之词为妙，不欲亲自证认法体，故如此也。’ 　　 
