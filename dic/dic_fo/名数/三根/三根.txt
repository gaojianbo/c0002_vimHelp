(名数)又曰三无漏根。谓见，修，无学三道之无漏智也。一未知当知根。在于见道，无漏智为向无始以来未曾知之苦集灭道四谛之境，自此当知彼而行动者，故其无漏智名为未知当知根。盖在见道者为苦法智忍至道类智忍之十五心，于此十五心观上下二界四谛之境间，无论何者，无漏智未曾知之境界，自是当知而始运转也。但此未知当知根虽以无漏之慧根为主，然就同时相应之心心所法，有最胜能者，使之相从，以善根与喜乐舍三受根及信等五根，都合九根为体。二已知根。是为修道之无漏智。在修道，于上下之四谛无所谓未曾知者，无论何者皆已知了，但为断修惑，数数观四谛之境，是名为已知根。以九根为体。与上之未知根同。三具知根。是为无学根之无漏智。即尽智无生智也。无学之圣者，起尽智或无生智，则己已知四谛之理。有此自知心名为具知。此具知亦合九根如上。已上为新译之名。旧译名未知欲知根，知根，知已根。见俱舍论二、智度论二十三。 　　 
