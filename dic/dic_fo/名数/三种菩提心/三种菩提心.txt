(名数)是乃密教真言行者之菩提心也，密教立五佛有各别之主德，以东方阿閦如来之大圆镜智立发菩提心之德，故行者初发之菩提心，为毕竟厌求之心，此虽属第六意识，而其菩提心之性德，则为大圆镜智，故以自身之第八识为发心之体，受三昧耶戒者，亦向东方以阿閦如来为本尊。盖三昧耶戒，以此三种之菩提心为自体也：一行愿菩提心，修行发愿，故名行愿，愿者念一切众生，悉含如来藏性，堪安住于无上菩提，愿以大乘微妙之法悉度之也，行者，为此修四弘度之行也。二胜义菩提心，止息劣法，观显胜义，故云胜义，此有教观之二门，凡观夫外道二乘法相三论天台华严之九种住心，次第舍劣取胜，终安住于究竟之秘密庄严心，是教门之胜义也。又观诸法觉悟其无自性，则止除一切之妄惑自真起用，万德斯具，是观门之胜义也。如是一就所住之教而云胜义，一就所显之理而云胜义也。三三摩地菩提心，三摩地又云三昧耶，三摩译为等至，新译曰等念，三摩耶于金刚顶义诀译为等持，是行者入于信解地而修三密相应之五部秘观，等持诸佛自行化他之万德，故名等持，遍入有情界，平等摄受而护念之，故名等念，无所不至故曰等至。前二者通于显，后一者，则唯密也，此三者即大定(三摩地)、大智(胜义)、大悲(行愿)之三德，又胎藏界之佛(大定)、莲(行愿)、金(胜义)之三部，又观音(行愿)、文殊(胜义)、普贤(三摩地)三尊之三摩地，又表德(行愿)、遮情(胜义)、不二(三摩地)也。菩提心论曰：‘求菩提者，发菩提心修菩提行。既发如是菩提心已，须知菩提心之行相。其行相者，三门分别，诸佛菩萨，昔在因位发是心已，胜义行愿三摩地为戒，乃至成佛无时暂妄。’菩提心义八曰：‘藏通别之人，不知此法，唯圆教初住已上，真言凡夫已上，修此三摩地。’ 　　 
