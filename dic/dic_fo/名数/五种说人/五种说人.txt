(名数)佛法有五种能说之人也。(一)佛，佛弟子，仙人，诸天，化人也。大智度论第二所谓‘佛法有五种人说：一佛自口说，二佛弟子说，三仙人说，四诸天说，五化人说。’是也。净影无量寿经义疏卷上所谓‘起说不同，凡有五种，如龙树说：一佛自说，二圣贤说，三诸天说，四神仙等说，五变化人说’者，其序次虽殊，而意则同也。又出于观经疏等。(二)佛，菩萨，声闻，众生，器界也。华严经疏第一所谓‘今此能说，通三世间，开即为五，谓佛，菩萨，声闻，众生及器。’是也。华严经中，如阿僧祇品随好品者，佛说也。余会多菩萨说。入法界品之初有声闻说。诸善友等多菩萨说。亦名众生说。菩提树等即器界说。又旧华严经普贤菩萨行品，说佛说，菩萨说，刹说，众生说，三世一切说之五种。盖此等能说人之用法必非一，或用音声，或用光明，或用妙色等，以开悟众生也。 　　 
