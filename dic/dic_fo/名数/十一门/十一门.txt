(名数)唐光明寺和尚释观经三辈九品立十一门之义。其九品各有十一义，相乘则为九十九义。加以总之一义，为总别一百义也。一总明告命，告命阿难及韦提希二人谛听善思者是也。二辨定其位，上上品乃至下下品是也。此二门有总别之二，告命是总，后十门是别。三总举有缘之类，若有众生愿生彼国者是也。四辨定三心为正因，发三种心等是也。此二门人法相对。五正简机之堪与不堪，若有三种众生当得往生等是也。六正明受法之不同。何等为三，一者慈心不杀等是也。此二门亦人法相对。七正明修行之时节延促有异，回向发愿愿生彼国是也。八明愿回所修之行，而生于弥陀佛国，具此功德已下是也。此二门时与处相对。而上来之八门，悉在此土。九明临命终时圣众来迎接之不同，去时之迟速。生彼国时已下是也。十明到彼华开迟速之不同。往彼国已已下是也。此二门第九该净秽，第十遍净土也。十一明华开已后，得益有异，见佛色身已下是也。此中第十障尽花开。第十一闻法而渐证菩提也。见观经散善义，同记。 　　 
