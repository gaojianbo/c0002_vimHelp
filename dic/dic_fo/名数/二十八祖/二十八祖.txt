(名数)台家依付法藏传，从摩诃迦叶至师子尊者，于西天立二十三祖，若加第三祖商那和须同时之末田地，则有二十四祖。要皆金口相承至师子尊者而穷尽也(止观一)。然禅家于西天立二十八祖，此说出于慧炬之宝林传，成于明教之传法正宗记。明教以达磨多罗禅经之达磨多罗为菩提达磨之别名，而证之以付藏传为谬书可烧。二十八祖：传灯录一，传法正宗记二曰：一摩诃迦叶、二阿难尊者、三商那和修、四优婆毱多、五提多迦、六弥遮迦、七婆须蜜。八佛陀难提、九伏驮蜜多、十胁尊者、十一富那耶舍、十二马鸣大士、十三迦毗摩罗、十四龙树尊者、十五迦那提婆、十六罗睺罗多、十七僧伽难提、十八伽耶舍多、十九鸠摩罗多、二十闇夜多、二十一婆修盘头、二十二摩拏罗、二十三鹤勒那、二十四师子尊者、二十五婆舍斯多、二十六不如蜜多、二十七般若多罗、二十八菩提达磨。是于付法藏传之二十三祖加第七之婆须蜜与婆舍斯多已下之四人也，而四明之四教仪，以六义难之。 　　 
