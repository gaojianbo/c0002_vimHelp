(名数)又云十六神我。未见正道之人，于五阴等法中强立主宰，妄计有我我所，计我之心历诸缘，即有十六知见之别：一、我，于五阴等法中妄计有我我所之实，故名为我。二、众生，于五阴等法和合中妄计有实之众生而生，故名为众生。三、寿者，于五阴法中妄计有我受一期之报命有长短，故名寿者。四、命者，于五阴法中妄计我之命根，连续不绝，故名命者。五、生者，于五阴法中妄计我能生起众事，又我来生人中，故名生者。六、养育，于五阴法中妄计我能养育他人及我生为父母所养育，故名养育。七、众数，于五阴法中妄计我有五阴十二入十八界等众法之数，故名众数。八、人，于五阴法中妄计我为能修行之人，异于不能修行之人，及我生于人道，异于余道，故名人。九、作者，于五阴法中妄计我有身力手足，而能任事，故名作者。十、使作者，于五阴法中妄计我能使役他，故名使作者。十一、起者，于五阴法中妄计我能起后世罪福之业，故名起者。十二、使起者，于五阴法中妄计我能使他起后世罪福之业，故名使起者。十三、受者，于五阴法中妄计我后身当受罪福之果报，故名受者。十四、使受者，于五阴法中妄计我能使他受后世罪福之果报，故名使受者。十五、知者，于五阴法中妄计我有五根能知五尘，故名知者。十六、见者，于五阴法中妄计我有眼根能见一切之色相，故名见者。出智度论二十五。 　　 
