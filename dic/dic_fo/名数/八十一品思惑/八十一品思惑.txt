(名数)如上所言，见惑者顿断之，思惑者渐断之。渐断之者声闻乘为钝根故，分十惑为九地之九品而分断之也。九地者欲界五趣地为一，于此加色界之四禅地与无色界之四空处而为九地也，九品者此各地之思惑，为上上品、上中品、上下品，乃至下上品、下中品、下下品之九品。故为八十一品。既断见惑之圣者为预流果，更进而断初地之一品乃至五品为一来向，断六品已，为一来果。以有下三品之欲惑，尚一往来于人天故也。次后方断下三品之惑为不还向，既断已，谓之不还果，以不再还生于欲界故也。次后渐断上二界八地之七十二品为阿罗汉向，正断终，为阿罗汉果。阿罗汉者译曰不生，以既断尽八十一品之思惑不再受生于三界故也。见俱舍论十二。 　　 
