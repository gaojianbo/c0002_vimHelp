(名数)是性宗所立。于八识之外，证有无为之真如识。初无着菩萨造摄大乘论，至支那而二译不同。梁朝真谛，乃立九识。前六识如常，第七识名阿陀那识，第八识名阿梨耶识，第九名庵摩罗Amala识。译曰无垢识或清净识，即真如也，真心也，楞伽经之真识也，是华天性宗九识家之立义也。然唐玄奘译摄论惟立八识，以九识为第八识之异名。谓第八识有染净二分，取其染分之有为有漏，名为阿赖耶识，取净分之无为无漏(即四智)名为庵摩罗识。故唯识论，亦于阿赖耶识之异名有无垢识之称，而不别立为九识。是毕竟不许真如识，相宗之立义也。 　　 
