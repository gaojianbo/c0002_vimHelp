(名数)有二种(一)罗什三藏所立。一法化生身，由法性化现之化身佛也。二五分法身，戒定等之五分功德也。三实相法身，空性之诸法实相也。注维摩经三曰：‘什曰：法身有三种：一法化生身，金刚身是也。二五分法身。三诸法实相和合为佛，故实相亦名法身也。’(二)天台所立。一但空法身，小乘之法身也。二即假法身，大乘别教之法身也。三即中法身，大乘圆教之法身也。天台仁王经疏上曰：‘法身有三：一但空法身，三乘皆有，如善吉七叶岩中礼佛法身。此小乘灭三十二相，即空为法身也。二即假法身，谓灭无常色获常等也。我乐净三亦复如是。三即中法身，谓如来法身非常非无常，常乐我净等亦复如是。’ 　　 
