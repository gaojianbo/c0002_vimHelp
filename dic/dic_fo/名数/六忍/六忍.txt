(名数)一信忍，别教之菩萨于十住位中信一切心皆悉空寂，能于空法忍可信证，故名为信忍。二法忍，于十行位中修习假观，知一切法空无所有，而能假立一切法，以化诸众生，于假法中忍可信证，故名为法忍。三修忍，于十回向位中修习中观，知一切法事理和融，于中道忍可信证，故名为修忍。四正忍，于十地位中次第正破十品无明之惑，于中道之理忍可信证，故名为正忍。五无垢忍，于等觉位中更断除一品之无明，于无垢之自性清净心忍可信证，故名为无垢忍。六一切智忍，于妙觉更断一品之无明，得一切智。遍知一切中道之法，于此法忍可信证，故名为一切智忍。见菩萨本业经上。 　　 
