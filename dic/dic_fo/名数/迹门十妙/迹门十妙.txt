(名数)(一)境妙，境即理境。谓十如是等境，心佛及众生是三无差别不可思议也，经云唯佛与佛乃能究尽诸法实相。所谓诸法如是相如是性等是也。此有六境：一、十如之境，二、十二因缘之境，三、四谛之境，四、二谛之境，五、三谛之境，六、一谛之境。(二)智妙，智即全境而起之智。以境妙之故，智亦随妙，函盖相应，不可思议也。经曰我所得智慧，微妙最第一是也。(三)行妙，行即所修之行。妙智导行，故亦随而妙不可思议也。经云行此诸道已道场得成果是也。(四)位妙，位即诸行所历之位次，十住乃至十地是也。以行妙之故，所证之位，亦妙不可思议。经云：乘是实乘游于四方是也。(五)三法妙，三法即真性观照资成之三法。真理是理观，照是慧，资成是定，此三法是为佛之所证，妙不可思议也。(六)感应妙，感谓众生，应即佛。谓众生能以圆机感佛，佛即以妙应应之，如水不上升，月不下降，而一月普现于众水。是妙不可思议也。经曰：一切众生皆是吾子是也。(七)神通妙，如来无谋之应，称适于善权方便机宜变现自在，是妙不可思议也。经曰：今佛世尊，入于三昧，是不可思议现希有事是也。(八)说法妙，说大小乘偏圆之法，使众生咸悟入佛之知见，是妙不可思议也。经云：如来能种种分别，巧说诸法。言辞柔软，悦可众心是也。(九)眷属妙，佛出世，则十方诸大菩萨，皆来赞辅，或以神通而来生者有之，或以宿愿而来生者有之，或以应现而来生者有之，皆名为眷属，俱妙不可思议也。(十)利益妙，佛说法，一切众生咸开悟本性，得入于佛知见，犹如时雨普洽，大地蒙益，是妙不可思议也。说见玄义二之二。 　　 
