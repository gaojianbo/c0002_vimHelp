(名数)一根本无明，由无始之际，一念不觉，而长夜昏迷，不了真理，能生一切之诸惑烦恼者名之。二枝末无明，心心所相应而起，有贪嗔慢疑见等之烦恼者名之。三共无明，一切结使共相造作一切之诸业者名之。四不共无明，第七识别体之相无，妄起染心障蔽无漏之圣法而恒无间断者名之。五相应无明，第七识恒与贪痴见慢四惑相应而起者名之。六不相应无明，缘粗显之境不与余识相应者名之。七迷理无明，根本无明，障中道之理而不能显发者名之。八迷事无明，见思之烦恼，障蔽生死之事而不能出离者名之。九独头无明，妄觉之心不缘外境，孤立生起，生已增广者名之。十俱行无明，心心所之法常相随逐而曾不舍离者名之。十一覆业无明，一切之结使覆蔽诸业，使人不知名誉利养恭敬等者名之。十二发业无明，以贪疑我见慢等悉能发生一切恶业而名。十三种子子时无明，种子者藏识，子时者子刻也。子时为十二时之首，藏识为诸识之首，故以为喻。染习此种子在于藏识中而未发显者名之。十四行业果无明，以十二因缘中无明，行，爱，取，有之五者烦恼，为业因，他之七者为苦果而名。十五惑无明，以名俱生分别及根本随烦恼等之惑。见毗婆沙论二。 　　 
