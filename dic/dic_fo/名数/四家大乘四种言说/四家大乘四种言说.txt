(名数)释摩诃衍论所说五种中，以前四配于四家大乘，以第五如实言说为真言。一相言说，为法相宗。彼依深密经之法相品而立名，即立三科百法等相，约于三性以明宗也，今就色等诸相而起言说，尤为符合。二梦言说，为三论宗。彼之言意，三界如梦，一切所有之所作皆为梦中所作，若一念之梦觉，即为无生法体，依此义以建立真俗二谛而成一宗之义。故与梦言说之义相当。三执着言说，为天台宗。彼宗谈久远寿量之旨，为本门之实义，谓教主释尊之始于伽耶成佛，是尔前诸教之意，实说成佛已来甚大久远，是乃一经之冲微，今解执着言说为本所闻所作业，尤为相当。四无始言说，为华严宗。彼宗专谈本有称性之旨，故彼宗云修行亦竟成佛亦竟，一切众生久来如此，是与今无始言说之义相叶也。见二教论果宝十上。 　　 
