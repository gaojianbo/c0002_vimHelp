(名数)佛藏经往古品曰：‘过去大庄严如来灭度后百岁诸弟子分为五部：一名普事，二名苦岸，三名萨和多，四名将去，五名跋难陀。普事比丘以知佛所说之真实空义无所得法度多人共入涅槃，其余四比丘则以舍第一义无所得毕竟空之法，贪乐外道尼干子之论，命终堕于阿鼻地狱，经无数劫始生人中，值一切明王佛出家，十万亿岁，勤修精进，如救头燃然不得道果，何以故？佛说深法，是人不信，破坏违逆，为破法因缘，法当尔也。’又观佛三昧海经九谓昔有四比丘犯律不耻，怙恶不迁。忽闻空中声曰：谓汝所犯无救者，不然，空王如来虽复涅槃，形像尚在，汝宜入塔一观宝像眉间之白毫。比丘随之泣泪言曰：佛像尚尔，况佛真言。举身投地，如大山崩。今于四方皆成正觉，东方阿閦佛，南方宝相佛，西方无量寿佛，北方微妙声佛，是四破戒比丘也。 　　 
