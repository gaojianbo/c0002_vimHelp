(名数)楞伽经四，谓‘一切外道，有七种无常非我法也。一、作舍无常，四大造色，作已而舍，以为无常。二、处坏无常，处者形处，即诸色形状，彼意四大及造色，毕竟不坏，但观形状长短等坏灭，以为无常。三、色即无常，第二外道，见形处变坏，以为无常，今言形色即为无常。佛破其言曰是即前之处无常也。四、转变无常，以四大及造色为常住，惟以色相转变为无常，譬如器具转变而金性不变也。五、性无常，彼计有无常之性，此性虽不坏而能坏一切法，使之无常，犹杖破瓦石，坏诸物，而自体不坏也。六、性无性无常，四大之性，皆无自性，能造及所造之相，皆变坏，是无常也。七、不生无常，一切之法本来不生，不生即无常也。佛破其言曰不生尚无，何有生灭，名为无常，实不成无常也。’梵Sapta－anitya。 　　 
