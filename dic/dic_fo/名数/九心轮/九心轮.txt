(名数)九心次第转而成轮之意。为小乘上座部所立，即谓心随境转，有九种之别也。成唯识论枢要卷下本，谓‘上座部师，立九心轮：一有分，二能引发，三见，四等寻求，五等贯彻，六安立，七势用，八返缘，九有分也。然实但有八心，以周匝而言，总说有九。故成九心轮。且如初受生时，未能分别，心但任运缘境而转，名为有分心。若有境至，心欲缘时，便生警觉，名为能引发。其心既于此境上转，见照瞩彼(见心)；既见彼已，便等寻求，察其善恶(等寻求心)；既察彼已，遂等贯彻识其善恶(等贯彻心)；而安立心，起语分别说其善恶(安立心)；随其善恶，便有动作(势用心)；势用心生，动作既兴，将欲休废，遂复返缘前所作事(返缘心)；既返缘已，遂归有分，任运缘境(有分心)；名为九心，方成轮之义。其中，见心通于六识，余唯意识。有分心通于死生，返缘心唯得死。若离欲者之死，唯有分心。以既无我爱，返缘无所，不生顾恋也。未离欲者，以返缘心而死。有恋爱故，若有境至，则心可生。若无异境，则恒住有分，任运相续。然见与寻求，前后不定。无性摄论第二卷，谓五识于法无所了知者，先说见心也。复言见唯照瞩者，却结前心也。’彼文无九心轮之名。盖此名为起于慈恩者。摄大乘论上成唯识论三等，引其中之有分识，声闻乘中亦以异门密意为巳说阿赖耶识之证。又出于成唯识论述记第四本，宗镜录第四等。 　　 
