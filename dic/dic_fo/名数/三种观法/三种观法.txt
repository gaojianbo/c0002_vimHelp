(名数)天台所立观心之法规，有三种：一、托事观，又名历事观，事相一一入于心而于实理成观也。如观王舍城为心王，观万二千声闻于十二入各具千如而为万二千。文句一曰：‘一一句入心成观，故云观与经合。’辅行二曰：‘槃特扫帚。支佛华飞。并是托事具理之明文也。’四释中之观心释是也。二、附法观，佛所说之四谛十二因缘等法门入于心而观实理也。是亦如前不别限定能观之智与所观之境。释签一曰：‘观心者，随闻一句，摄事成理，不待观境，方名修观。’三、约行观，又名从行观，直达观。一念之心，定为所观之境，于其心性观为即空即假即中也。就之而立十乘，是为异于前二而专于观行者，故又名从行或约行。配此三种于三大部，则文句者托事观也，玄义者附法观也，止观者约行观也。止观义例下曰：‘夫三观义唯三种：一者从行，唯于万境观于一心。万境虽殊，妙观理等，如观阴等，即其意也。二约法相，如约四谛五行之文，入一念心。以为圆观，三托事相，如王舍耆阇，名从事立，借事为观，以导执情。’ 　　 
