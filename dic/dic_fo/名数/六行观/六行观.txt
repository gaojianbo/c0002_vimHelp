(名数)以有漏智次第断下地之惑之法也。盖三界分为九地，比较下地与上地，下地者粗也，苦也，障也，观而厌之。上地者静也，妙也，离也，观而欣之。依此厌欣之力，次第断下地之惑也。故亦谓之厌欣观。但依如此上下对望之厌欣力，不能断第九有顶地之惑，以彼为更宜对比之上地故也，断有顶地之惑，必依观四谛之无漏智。外道以此六行观断下地之修惑，乃至生有顶地(见惑非彼之所断，又非受生之因)。佛在菩提树下，以无漏道，断有顶地之见修二惑，前亦先以此六行观断下八地之见修二惑也。是之谓五部合断(五部者，分见惑于四谛而为四部，修惑为一部)。俱舍论二十四曰：‘世俗无间及解脱道，如次能缘下地上地，为粗苦障及静妙离。’辅行六曰：‘言世智者，依于世禅六行厌欣。’ 　　 
