(名数)南山律依凭之注疏，有五种之大部也。俱系道宣律师之撰述：一、四分律删繁补阙行事钞三卷(分十二卷)，二、四分律含注戒本疏四卷(分八卷)，三、四分律删补随机羯磨疏四卷(分八卷)，四、四分律拾毗尼义钞三卷(分六卷，后二卷今缺)，五、四分比丘尼钞三卷(分六卷)也。其中前三部，略曰事钞戒疏业疏，有特称为三大部者。随机羯磨疏正源记第一所谓‘南山所撰大部凡三，曰删补钞戒本钞及玆疏。’者是。盖以此三部尽律之要义故也。凡律之要，唯有二事。即所谓止恶与修善。戒疏详止恶之行相，业疏详修善之行相，事疏两明止恶修善之二者。但此三大部，比丘止作之义虽详。而未明比丘尼之止作，故于尼钞，更明比丘尼之止作。又行事钞明行虽审，而于解未尽，故于义钞审其解。元照校勘义钞序曰：‘事义两钞，表里相资。非事钞，则行无所凭，失本。非义钞，则解无以发，昧来。’又妙辨四分比丘尼钞跋论五部相成之义曰：‘我大师示僧，撰事钞等三大部，示尼，撰此书三卷，于是律之灯稍炽。’皆其义也。 　　 
