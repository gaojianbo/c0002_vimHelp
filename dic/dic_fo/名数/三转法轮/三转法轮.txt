(名数)佛于鹿野苑对声闻乘人说苦集灭道之四谛有示劝证之三转：一、示转，此是苦也，此是集也，此是灭也，此是道也，此示四谛之四相。二、劝转，苦当知，集当断，灭当证，道当修，此劝谛之修行。三、证转，苦者我已知，集者我已断，灭者我已证，道者我已修，此佛自举己为证也。于此三转，上根者以第一之示转，中根者以第二之劝转，下根者以第三之证转，而各悟道。又，此三转如次第配于见道修道无学道。法华经化城喻品曰：‘三转十二行法轮。’维摩经佛国品曰：‘三转法轮于大千，其轮本来常清净。’文句七曰：‘三转者谓示劝证。’俱舍论二十四曰：‘此苦圣谛，此应遍知。此已遍知，是名三转。’ 　　 
