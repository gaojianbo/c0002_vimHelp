(名数)华严经十地品中所说，初欢喜地菩萨，发广大之愿，以十无尽而成就，若此十句有尽，则我愿亦尽，此十句无尽，故我愿亦无尽，名为十无尽：一、众生界无尽，诸众生皆依世界而住，世界无尽故众生无尽。二，世间无尽，一切世界依虚空而住，虚空无尽故世界无尽。三、虚空界无尽，虚空遍十方而无有际限，虚空无尽也。四、法界无尽，称于真如之法而说无量之法，法界无尽也。五、涅槃界无尽，无量之众生入于涅槃，涅槃界无尽也。六、佛出现界无尽，佛出现而说法度生无尽也。七、如来智界无尽，如来之智慧，能知自心所缘之法界无尽也。八、心所缘无尽，如来之智所照之境无尽也。九、佛智所入境界无尽，佛智所证之境界无尽也。十、世间转法转智转无尽，世间转者，展转而摄入前之众生界世界虚空界也。法转者，展转而摄入前之法界涅槃界佛出现界也。智转者，展转而摄于前之如来智界心所缘界佛智所入境界也。世法智之三种展转含摄而无穷尽也。见华严经疏二十三。 　　 
