(名数)一未发心而与授记，或有众生往来五道，诸根猛利，好乐大法，佛知是人自此过若干阿僧祇劫，发无上菩提心，又过若干阿僧祇劫修菩萨行，度无量众生令住于菩提，又过若干阿僧祇劫成无上菩提，号字如是，国土如是，乃至灭后法住岁数如是等，是名未发心而与授记，是十位已前之种性地也。二适发心已得授记，或有人久植德本，修习善行，勤心精进，诸根明利，是人发心，即住阿惟越地，入菩萨位，堕毕竟数，出过八难，如是等人适发心，诸佛即授当得作佛之记，是名适发心已得授记。是住行以上也。三密授记，有菩萨求无上菩提，行种种之施，勤行精进，求诸善法，如是人固当授记，然自志满足，恐不复更发精进之心，如不授记，复恐众人生疑，谓此人精进修行，不蒙授记，是故佛以威神力密作当得作佛之授记，令他人闻，不令当人知，是曰隐覆授记或云密授记。四现前授记，有菩萨久集善根，无不具足，常修梵行，观无我空，于一切法得无生忍，佛知是人功德智慧已悉具足，则于一切大众前现前记其成佛名号国土等，是名现前授记。见首楞严三昧经下。[囗@又]一未发菩提心授记，谓诸佛世尊观诸众生根机之利钝其具增上之信者，佛则令发菩提心授当得作佛之记也。二共发菩提心授记，谓诸菩萨善根成熟，不得增上之行，但誓欲度脱一切众生与诸众生同发菩提心同成正觉，蒙佛之授记也。三隐覆授记，即上之密授记。四现前授记，与上名义共同。见菩提资粮论三。 　　 
