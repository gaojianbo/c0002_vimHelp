(名数)严饰清净法界之五种庄严法也。苏悉地羯罗经上曰：‘应当一心听是胜上微妙法则，苏悉地羯罗五庄严法。何谓为五？一谓精进，二谓明王，三谓除障，四谓成就诸勇猛事，五谓成就一切真言。’是盖提示此经一部之大纲者也。其中精进者，远离二边之垢而住于极理为精，勤策于清净法界中为进。入真言门之菩萨，先发菩提心，被慈悲甲胄，于无尽生死中，为净佛国土成就众生，都无有怯弱，破诸天魔等，直进于不退转，名为精进。明王为表示三部诸尊之本誓愿力者，即明可以诸佛之三昧道为所依者。若菩萨不依凭诸佛之本誓，则不得警发尘数之圣众，入生死海利益单品也。除障以下三者，如其次第为扇底迦(息灾)，阿毗遮噜迦(调伏)，补瑟征迦(增益)之三种法。扇底迦法，能寂六道及三乘等之三惑三障，故云除障。阿毗遮噜迦法，降伏凡圣无始之怨敌。今随能伏之法，故名为成就诸勇猛事。补瑟征迦法，能满凡圣一切之所乐，故云成就一切，能成就之法，为真言也。见苏悉地经疏第一等。 　　 
