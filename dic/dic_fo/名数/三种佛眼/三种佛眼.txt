(名数)佛眼有三种：一金刚萨埵所变之佛眼尊，瑜只经说之。瑜只经金刚吉祥大成就品曰：‘时金刚萨埵对一切如来前，忽然现作一切佛母身，住大白莲，身作白月晖，两目微笑，二手住脐，如入奢摩他，从一切支分出生十凝誐沙俱胝佛，一一佛皆作礼敬本出生，于刹那间，一时化作一字顶轮王，皆执轮印，顶放光明，倨傲目视，现大神通，还来礼敬本所出生一切佛母。’二大日所变之佛眼尊，安置胎藏界遍智院者是也。大日经曰：‘次于其北维，导师诸佛母，晃曜真金色，缟素以为衣，遍照如日光，正受住三昧。’大日经疏五曰：‘次于大勤勇北，至北维置虚空眼，即毗卢遮那佛母也。’三释迦所变之佛眼尊，胎藏界释迦院所图之能寂母是也。大日经疏五曰：‘次于世尊北边，安置佛眼，亦是释迦牟尼佛母，此方译为能寂母也。’此中常为佛眼法而修之者，依瑜只经所说金刚萨埵变身之佛眼尊也。 　　 
