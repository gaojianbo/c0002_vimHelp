(名数)一刹那灭义。谓眼耳鼻舌身意等诸种子，刹那才生，生即随灭，念念不停而变异也。二果俱有义。果者，识与根也。识与根同时俱起而成力用。如眼根照色境时，眼识即随而同缘，于诸实境，分明显了也。三恒随转义。识起时，种子亦随而转，如眼根照境时，种子随而相续，无有间隔也。四性决定义。诸识所缘之善恶无记三性，无有间杂。如眼识缘恶境，则成恶法，而不能成善法，缘善境，则成善法，而不能成恶法也。五待众缘义。识非为一因而生，必假众缘而成就。眼识之种子空明，得根境等之缘而始显发也。六引自果义。诸识各引自体果用，非是色心交互而成，如眼根照时，眼识即缘所对之实境，而不混声香之别体也。见成唯识论二。 　　 
