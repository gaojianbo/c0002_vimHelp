(名数)华严经说二种之十身，一谓融三世间之十身，二谓佛具之十身。融三世间之十身者：一众生身，六道之众生也。二国土身，六道众生之依处也。三业报身，生上二身之业因也。(已上三身属于染分)。四声闻身，观四谛而求涅槃者。五独觉身，观十二因缘而求涅槃者。六菩萨身，修六度而求菩提者。七如来身，因圆果满之妙体，即佛当分之身也。八智身，佛身所具能证之实智也。九法身，佛身所具所证之真理也。(已上六身属于净分)。十虚空身，离染净二分之相而为染净二分所依，周遍法界无形灵之实体也，表离染净有无诸相而谓之虚空。此十身中第二之国土身，即国土世间；第一之众生身及第三业报身乃至第六菩萨身者，为众生世间；后四身者，智正觉世间也。即此十身融摄三世间之诸法而为毗卢正觉之体，故谓之融三世间之十身。又谓之解境之十身，以此十身为解知毗卢舍那佛觉体之所知之境也。见旧华严经二十七，探玄记十四，华严玄谈三十，大疏钞三十八。 　　 
