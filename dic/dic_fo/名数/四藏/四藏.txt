(名数)小乘之大众部立四藏。加杂藏也。杂藏者诸大乘经也。增一阿含经序品曰：‘契经一藏，律二藏，阿毗昙经为三藏。方等大乘义玄邃，及诸契经为杂藏。’智度论四十九曰：‘四藏者所谓阿含、阿毗昙、毗尼、杂藏。’分别功德论一曰：‘阿难所撰今四藏是也。’智度论十一曰：‘以四种法藏教人：一修妒路藏，二毗尼藏，三阿毗昙藏，四杂藏，是为法施。’小乘之犊子部亦立四藏于经律论之三藏加明咒藏。明咒者陀罗尼。见义林章诸藏章。 　　 
