(名数)金刚界所立之秘法。金刚萨埵(中)、欲(东)、触(南)、爱(西)、慢(北)，之五金刚菩萨也。一、金刚萨埵，谓一切众生本有自性之六大。六大之体性坚固不变，故云金刚。萨埵译言有情，安之于中央者，以六大为诸法之根本体性故也。二、欲金刚，凡夫始遇阿阇梨，开示六大平等生佛不二之理，而发菩提心之位也。欲者，金刚顶莲华部心仪轨说为菩提大欲，理趣经说为大欲最爱成就，菩提心为自取大菩提度尽法界大众生之大贪欲心，故名欲。三、触金刚，已发菩提心，入于三界，触于一切众生，而修大悲万行之位也。能化为缘，所化为因，因缘和合而成济度。是触之义也。四、爱金刚，自成就佛果而专怜爱众生之位也。五、慢金刚，住于涅槃而大我自在之位也。此欲触爱慢之四字，虽悉为烦恼之名，然以表佛德故，悉付秘密之名字，故此五尊名为五秘密。理趣经开题曰：‘欲触爱慢之体，还表果德。’ 　　 
