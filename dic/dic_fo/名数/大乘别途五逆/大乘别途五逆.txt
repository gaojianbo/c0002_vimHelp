(名数)大萨遮尼犍子所说经四曰：‘有五种罪名为根本。何等为五？一者破坏塔寺焚烧经像，或取佛物法僧物，若教人作见作助喜，是名第一根本重罪。若谤声闻辟支佛法及大乘法，毁呰留难隐敝覆藏，是名第二根本重罪。若有沙门信心出家，剃除须发身着染衣，或有持戒或不持戒，系闭牢狱枷锁打缚，策役驱使责诸发调，或脱袈裟逼令还俗，或断其命，是为第三根本重罪。于五逆中若作一业是为第四根本重罪。谤无一切善恶业报，长夜常行十不善业，不畏后世，自作教人坚住不舍，是为第五根本重罪。’小乘之五逆，与此中第四一逆相当。 　　 
