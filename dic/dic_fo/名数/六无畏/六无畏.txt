(名数)真言行者菩提心一念之功德有六种之差别，谓之六无畏，无畏者，安稳苏息之义，一切众生被烦恼所缚而似死灭，若到此六处，则各各离彼之扼缚，而得苏息，故名无畏。凡大日经之说相，地前立三阿僧祇劫，于此三劫越粗妄执与细妄执及极细妄执之三妄执，此上更立十地，为开发金刚宝藏位，以上上方便更断微细之妄执，而至于佛果。即三劫十地之次第，三劫为地前，十地为地上。十地者，第四之一切也(与显教以三劫为究竟异)，于此地前三劫差降真言行者所得之功德而立六无畏也：一善无畏，是即世间之善心，持五戒十善等离三途业之位也。真言行人修三密而供养本尊之位与之齐。二身无畏，二乘行者不净观等成就，于身之扼缚得解脱之位也。真言行人依有相观于坛上本尊众相现前之位与之齐。三无我无畏，二乘之人证无我之理，于一切法观无我相之见道位也。真言行人于本尊海会觉众像为缘生，不生爱着之位与之齐。四法无畏，二乘之人于五蕴等法觉性相为空证偏真之理之无学道位也。真言行人于瑜伽境界如水月镜像观无性无相之位与之齐。五法无我无畏，三乘之人，了万法唯心心外无法而心得自在之位也。真言行人知一切境界皆自心功德得自在之用之位与之齐。六平等无畏，一乘之人了万法一实真如，于诸法无能所本末，住于平等法界之位也。真言行人现诸法本不生，住心实际平等本源之位与之齐。已上六无畏以三劫配之，则前四者乃初劫之位，第五者乃第二劫之位，第六者乃第三劫之位也。但三劫就所度之妄执而立之，六无畏就能度之净心而立之。见大日经疏三十、住心广名目六、辩惑指南三。 　　 
