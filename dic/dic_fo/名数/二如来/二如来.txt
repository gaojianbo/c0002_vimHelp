(名数)天台一家依成实论乘如实道来成正觉之语，解真应之二如来。如实者是如如之境，乘者是如如之智，道是因，觉是果，境智契合，而未穷满之位(是因)，谓之乘如实道，已穷满之位(是果)，谓之来成正觉，即真身如来也。又境智契合，谓之乘如实道，来至三界示现八相成道，谓之来成正觉。是应身如来也。前真身之释，属于乘如实道之四字因，今者全属于果，欲果上之境智冥合，而来生于三界也。法华文句九曰：‘道觉义成，即是乘如实道来成正觉，此真身如来也。以如实智乘如实道来至三界，示成正觉者，即应身如来也。’ 　　 
