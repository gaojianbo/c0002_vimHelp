(名数)一缘事菩提心，是以四弘誓愿为体，一众生无边誓愿度，念一切众生悉有佛性而愿求度之，令入大般涅槃也。是饶益有情戒，亦是恩德之心，亦是缘因佛性，亦应身菩提之因也。二烦恼无边誓愿断，愿求自断无边之烦恼也，是摄律仪戒，亦是断德之心，正因佛性，法身菩提之因也。三法门无尽誓愿知，是愿求觉知无尽之佛门也，是亦摄善法戒，智德之心，了因佛性，报身菩提之因也。四无上菩提誓愿证，是愿求证得佛果菩提也。由前三行愿具足成就而证得三身圆满之菩提，还亦广利益一切众生也。二缘理菩提心，一切诸法，本来寂灭，安住于此中道实相而成上求下化之愿行，是为最上之菩提心，谓为缘理之菩提心。见往生要集上末。 　　 
