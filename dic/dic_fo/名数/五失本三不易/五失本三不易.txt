(名数)又称五失三不易。言翻译梵经，有五种失原本之义并三种之不容易者。晋道安摩诃钵罗若波罗蜜经抄序曰：‘译胡为秦，有五失本也：一者，胡语尽倒而使从秦，一失本也。二者，胡经尚质，秦人好文，传可众心，非文不合，斯二失本也。三者，胡经委悉，至于咏叹，丁宁反覆，或三或四，不嫌其烦，而今裁斥，三失本也。四者，胡有义记正似乱辞，寻说向语，文无以异，或千五百，刈而不存，四失本也。五者，事已全成，将更傍及，反腾前辞已，乃后说而悉除，此五失本也。然般若经，三达之心，覆面所演，圣必因时，时俗有易，而删雅古，以适今时，一不易也。愚智天隔，圣人叵阶，乃欲以千岁之上微言，传使合百王之下末俗。二不易也。阿难出经，去佛未远，尊大迦叶，令五百六通，迭察迭书，今离千年，而以近意量截，彼阿罗汉乃兢兢若此，此生死人而平平若此，岂将不知法者勇乎，斯三不易也。涉玆五失。经三不易，译胡为秦，讵可不慎乎。’盖翻译之业，其事甚难。今道安作五失三不易之说，以警策译家，良有由也。僧睿大品经序曰：‘执笔之际，三惟亡师五失三不易之诲，则忧惧交怀，惕焉若厉。’是能懔守师训者。 　　 
