(名数)佛所说大小乘之经典，具七善。故曰正法。成实论三善品曰：‘佛自赞言：我所说法，初中后善，义善，语善，独法，具足，清净调柔，随顺梵行。’就论解之，一、时善，一部初中后三时之所说，皆甚深也。二、义善，佛法之义，深有利益，得今世后世及出世之道利也。三、语善，随方俗之语而能示正义也。四、独法，但为无余说之也。五、具足，佛之所说以一经一偈，而诸法具足圆满，不待余经而成也。六、清净调柔。语清净，故曰清净，义清净故曰调柔。七、梵行，梵者以涅槃槃而名。此道能至涅槃故名梵行。[囗@又]涅槃经名字功德品曰：‘佛告迦叶：此经名为大般涅槃，上语亦善，中语亦善，下语亦善，义味深邃，其文亦善，纯备具足，清净，梵行，金刚宝藏满足无缺。’章安疏解之，一语善，二义善，三文善，四独一善(纯备具足)，五行善(清净)，六慈善(梵行)，七备具善(金刚宝藏满足无缺)。[囗@又]法华经序品曰：‘演说正法，初善中善后善，其义深远，其语巧妙，纯一无杂，具足，清白，梵行之相。’天台文句解之：一、时节善，序正流通三时皆善也。二、义善，三、语善，四、独一善，言纯一无杂也。五、圆满善，言具足也。六、调柔善，言清白也。以清白之善法，其性调柔故也。七、慈悲善，梵行即具无缘之慈悲也。此七善之义虽通大小乘经，而其法体，则随经而有差别，如小乘经解独一为无余涅槃，法华经解为圆顿一乘法。 　　 
