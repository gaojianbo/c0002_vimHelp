(名数)周遍于一切心王心所而相应之五种心所也。一作意、二触、三受、四想、五思。成唯识论第三曰：‘此识与几心所相应，常与触、作意、受、想、思、相应，阿赖耶识，无始时来，乃至未转，于一切位，恒与此五心所相应，以是遍行心所摄故。’又第五曰：‘复以四一切辨五差别，谓一切性及地时俱，五中，遍行具四一切。’即是。此中具四一切者，此作意等五心所，遍于善等三性而起，故云一切性；遍于三界九地或有寻等三地而起，故云一切地；一切有心皆有，或自无始不断，或缘一切之境，故云一切时；定俱生，故云一切俱。此五心所外，无一具如是四一切者，故唯立此五者而名为遍行。但萨婆多部合此五者及五别境(欲、慧、念、胜解、三摩地)，立十心所而名为大地法。又出于瑜伽师地论第三等。 　　 
