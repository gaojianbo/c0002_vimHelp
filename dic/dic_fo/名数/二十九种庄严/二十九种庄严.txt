(名数)天亲之净土论，观察弥陀之净土，明二十九种之庄严。其中净土之依报，即器世间清净，有十七种，净土之正报，即众生世间清净，有十二种。依报十七种者：一清净庄严，胜过三界有漏之秽土而无漏清净也。二量庄严，究竟如虚空无边际也。三性庄严，依正道之大慈悲无漏之善根，随顺法性而生起之净土也。四形相庄严，净土清净，光明满足，如明镜日月轮也。五种种事庄严，备诸珍宝，具足妙庄严也。六妙色庄严，无垢光焰炽盛明净曜世间也，七触庄严，庄严净土之种种珍宝柔软，触之者生胜乐也。八三种庄严，水上与地上及虚空之三处庄严也。九雨庄严，雨宝衣宝华，无量之妙香普薰也。十光明庄严，佛慧明净之日除世之痴冥也。十一妙声庄严，净土妙声深远，善闻于十方也。十二主庄严，正觉之阿弥陀，为法王善住持也。十三眷属庄严。诸菩萨众由如来正觉之华化生也。十四受用庄严，受用大乘之法昧、禅味、三昧味也。十五无诸难庄严，永离身心苦恼，受乐无间断也。十六大义门庄严，净土是大乘善根界，一切平等清净无讥嫌之名言，又无女人与六根不具者及二乘与一讥嫌实体，众生普为大乘之萨埵，一味平等也。大义门者谓净土为通大乘义利之门户也。十七一切所求满足庄严。众生之所愿乐一切能满足也。正报之十二分为二种，佛有八种，菩萨有四种。佛之八种者，一座庄严，无量之大宝王微妙之净华台也。二身业庄严，相好之光一寻，超于色像群生也。三口业庄严，如来微妙之梵响闻于十方也。四心业庄严，同地水火风空于无分别也。五大众庄严，彼土之人天圣众，皆成就大乘善根由如来清净之智海而生也。六上首庄严，阿弥陀佛，于净土为上首，如须弥山王胜妙，无有超过者也。七主庄严，阿弥陀佛，为彼土之教主，天人丈夫之众，恭敬瞻仰也。八不虚作庄严，佛之本愿力非虚设，遇之无空过者，必能令速满足功德之大宝海也。菩萨之四种庄严者：一不动本处遍至十方供养化生庄严，二一念一时遍至佛会利益群生庄严，三一切世界赞叹诸佛庄严，四无三宝处示法庄严也。此二十九种皆由弥陀之愿心而庄严者。见净土论。 　　 
