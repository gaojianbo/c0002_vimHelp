(名数)由律仪不律仪之作法，而于身内生律仪不律仪之本体，此谓之无表色。无表色有三种之别：一、律仪，持善戒而发善之无表色者，即上品之善也。二、不律仪，持恶戒而发恶之无表色者，即上品之恶也。三、非律仪非不律仪，此中摄中善中恶之二无表色。若行中品之善而发善之无表色，非如律仪之极善，故谓之非律仪。若行中品之恶而发恶之无表色，非如不律仪之极恶，故谓之非不律仪。盖上二者，别开极善极恶，第三者，合聚中善中恶。下善下恶不发无表色，则不摄于此中。俱舍论十四曰：‘无表三律仪不律仪非二。’[囗@又]律仪之一，别开为三律戒：一、别解脱律仪，受五戒八戒等戒法发身内之善无表色者，别解脱者界法之异名，戒法为别别除身口之恶者，故云别解脱。二、静虑律仪，入于禅定，身中自发防非止恶之无表色者，静虑为禅定之异名，又名定共戒。三、无漏律仪，圣者发无漏智身中自发防非止恶之无漏无表色者，又名道共戒。俱舍论十四曰：‘律仪别解脱静虑道生。’ 　　 
