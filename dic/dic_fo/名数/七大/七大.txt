(名数)楞严经所说。七大者地水火风空见识。上五大为该括一切六尘之境者。见者举经中眼根见性之一，使例知其他耳根等之听嗅尝知，即眼耳鼻舌身意六根之作用也。因之又名根大(经三)。‘如一见根见周法界。听嗅尝触觉触。妙德莹然。遍周法界。圆满十虚。宁有方所。循业发现。’识者六根六尘和合而生了别六尘之识心也。开则为六识。要之为六境六根六识之十八界也。大者周遍之义，地水火风空周遍法界，十方圆满，根识之二大亦周遍法界，十方圆满，故皆称为大也。此中明根识二大之周遍法界，他经尚无所说，是本经之特别发明也。虽密教之六大无碍，亦无过于此。‘当知了别见闻觉知圆满湛然性非从所。兼彼虚空地水火风均名为七大。性真圆融皆如来藏。本无生灭。’ 　　 
