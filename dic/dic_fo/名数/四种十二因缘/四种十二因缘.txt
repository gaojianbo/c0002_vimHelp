(名数)一、刹那。是于刹那立十二支也。谓刹那之顷由贪行杀，有具十二支者，盖贪是无明，思欲行杀，思是行，了别所杀之人，及其诸境之事，是识，与其识俱之色想行三蕴，是名色，名色是总，六处是别，别必在于总住，其所住之法即是六处，意处虽属于过去而原为六处之摄，故说名六处。六处是根，合其余识境而生之心所，是触，领触之心所是受，贪即是爱(即行杀之贪心)，与贪相应之诸烦恼是取，依此所起之身语二业，是有，如是诸法之起，是生，其法熟变，是老，其法终灭坏是死。然则于刹那完具十二支也。二、连续，是十二支因果无间连续而起也。三、分位，是如前所释，各于其起位而分别之也。故此缘起支，十二支各具五蕴。四、远续，是依顺后受及不定受业，而前分位之五蕴，隔越多生，从无始远续之因果也。见俱舍论九。 　　 
