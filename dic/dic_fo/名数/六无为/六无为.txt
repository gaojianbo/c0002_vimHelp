(名数)大乘立六无为。但非谓有六种之别体，乃断我法二执处所显之一种真理，有、无、常、无常，皆不可名，但是法之实性，故名法性也，此一法性从所显之缘分种种之名也。一虚空无为，此法性离本来诸障碍之位所显者名之。二择灭无为，依此法性智慧力断烦恼之位所显者名之。三非择灭无为，不由此法性之择力而为本来清净或缘缺之位所显者名之。四不动无为，此法性生于第四禅天离苦乐粗动之位所显者名之。五想受灭无为，此法性入于圣者非想地所摄之灭尽定。灭六识心想及苦乐二受之位所显者名之。六真如无为，由此法性有真实如常之相而名。此中前五无为，就一法性所显之位之差别，而假立为五种之名者也。前五者为诠法性之相之假名，后一者为诠法性之体之假名也。由是而论，前五无为名体皆为假立，真如无为，体为定在，但真如之名为假立也。见唯识论二，百法问答钞九。 　　 
