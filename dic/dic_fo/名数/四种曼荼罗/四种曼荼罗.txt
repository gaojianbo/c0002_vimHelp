(名数)一大曼荼罗，总集诸尊之坛场(即旧译曰坛者)及其诸尊之形体，并图画其坛场之全体及诸尊一一者是也。是为曼荼罗之总体，故云大。大者五大之义，又广大之义，他三种虽亦系五大所成，而此为总体，且最广大，故独名为大。二三昧耶曼荼罗，画诸尊手所持之器杖及印契者是也。三昧耶为本誓之义，此以表诸尊之本誓，天魔波旬勿论，诸尊自身亦不能违越誓约之标帜也。三法曼荼罗，画诸尊之种子真言及一切经之文字义理是也。四羯磨曼荼罗，羯磨者，作业之义，铸造之形像是也。此乃诸尊身上一切之威仪事业及铸像泥塑等之作业。此四漫中前一为总体，后三为别德，大曼荼罗是诸尊之人体，此诸尊所说之法门是法曼，此诸尊所持之器杖是三昧耶曼，此诸尊之所作是羯磨曼。见秘藏记钞二。此四漫又云四智印。诸部要目曰：‘一切印契，一切法要，以四智印摄尽。大智印以五相成本尊瑜伽，三昧耶印以二手和合，金刚缚发生成印，法智印名本尊种子法身三摩地一切契经文义，羯磨智印以二金刚拳如执持器杖标帜，如身威仪形。’秘藏记本曰：‘四种曼荼罗：一大曼荼罗，五大也，谓绘像形体等也。二三昧耶曼荼罗，尊等所执持器杖印契。三法曼荼罗，种子也。四羯磨曼荼罗，威仪也。’密教分别万有，常用六大四曼三密之言，依此深秘之释而论。四曼即一切现象之分类，大曼荼罗总摄十法界中一切之有情。六大所成显故附以大之名。三摩耶曼荼罗，总摄十法界一切非情之法，三摩耶乃平等之意，示非情其实皆平等也。法曼荼罗，摄音声言语即风浪之声，色尘之文字，六尘上所表诠者之一切，法者所以保体使生知觉者也。羯磨曼荼罗摄上述三曼上所有之一切动作。 　　 
