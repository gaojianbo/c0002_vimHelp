(名数)晋道安净土论所说。就净土与秽土之土体本质而论一异，立三种不成之义：一、一质不成，如维摩经佛国品所云：佛以足指按地，则草木瓦砾之秽土忽变为七宝庄严之净土，此秽心所见为遍界秽土，净心所见为遍界净土也。依如此净心秽心之相违，净秽之二相盈亏时，知土体亦不为一。是一质不成之义也。二、异质不成，土体果为异乎，虽心有二而土现两相，然若搜玄妙之性，则彼此之二相冥然而同在一处，不相障碍。同时现于同处，故不可谓为二土异体也。是异质不成之义也。三、无质不成，既不可谓为一体，又不可谓为异体，则谓为无体乎，依缘集趣之处，净土秽土历然也。不同于情有理无之兔角龟毛，岂可谓为绝无。是无体不成之义也。然则不可执一异有无，一而亦异，有而亦无，是法性之妙体也。然论此三不成系性宗之义，而在相宗，由于一处四见等之经说而成一质之义也。安乐集上曰：‘净土论云：一质不成，故净秽有盈亏；异质不成，故搜玄则冥一；无质不成，故缘起则万形。’(安师之净土论今不传)。 　　 
