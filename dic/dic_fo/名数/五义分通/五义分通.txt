(名数)南山之四分律宗所言。四分律之本位，虽为小乘，然与其余之萨婆多律等异，有一分通于大乘者。求其义于本律，凡有五处。以此五处之义知分通大乘，谓之五义分通：一、沓婆厌无学，四分律三明十三僧残之无根谤戒，其中有阿罗汉，名沓婆摩罗子。在静处思惟，此身无常，生灭而不坚固，我今当以如何之方便，求牢固之法？今欲以我力供养于僧，为僧作力役。是厌无常生灭之三乘身，求菩萨之法，回心于大乘，修利他之行也。二、施生成佛道，四分僧戒本有回向文，其语曰：‘我今说戒经，所说诸功德，施一切众生，皆共成佛道。’皆共成佛，岂是小乘？三、相召为佛子，四分律一有序，序中有‘如是诸佛子’‘佛子亦如是’等语。盖梵网经所说大乘戒中虽呼僧众为佛子，而小乘戒中常称为比丘。然则今以佛子之称呼召，其意在于大乘之佛道可知也。四、舍财用非重，此于忏悔舍堕罪时，先向僧众舍出其所犯之财体(即如赃物者)，而后行忏悔之法，僧众一旦没收其财物，忏悔后竣后，更以之还于本人也。然于本宗虽不还之于本人，而于僧中用之，亦惟结突吉罗之轻罪，不成偷盗之重罪。是因为忏悔之人，既诚心舍出，则彼之财物，非彼之所有也。是为以意业为主之大乘义。五、尘境非根境，谓色声等之尘境为眼识等之所识知，而非眼根等之所晓了也。四分律十一释小妄语戒中，有曰：‘眼识能见，耳识能闻，鼻舌身识能触，意识能知。’此于小乘有部之宗义有根见识见之争，以根见为正义，今云眼识能见等者。为识见之义，即大乘之意也。以上来五义为分通大乘之证。出于业疏三下，济缘记三下，资持记上三之一。 　　 
