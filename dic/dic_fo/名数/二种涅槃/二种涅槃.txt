(名数)一有余涅槃，二无余涅槃。新译曰有余依，无余依。依者，有漏之依身。对于惑业而曰余。有余涅槃者，为生死之因之惑业已尽，犹余有漏依身之苦果也。无余涅槃者，更灭依身之苦果无所余也。此二种之涅槃，同为一体。三乘之行人，于初成道时，虽证得之，而无余涅槃之现，则在于命终之时。智度论三十一曰：‘涅槃是第一法无上法。是有二种：一有余涅槃，二无余涅槃。爱等诸烦恼断，是名有余涅槃。圣人今世所受五众尽，更不复受，是名无余涅槃。’此二种就大小乘分别之，有三门：一、单就小乘分别。断生死之因，犹余生死之苦果，谓之有余涅槃。断生死之因，同时使其当果毕竟不生，谓之无余涅槃。现无余涅槃之相，在命终之时。盖无余涅槃者，灰身灭智，一有情都灭也。二、单就大乘分别。变易生死之因尽，为有余，变易生死之果尽，为无余。三、大小相对而分别。小乘之涅槃为有余，以犹有变易生死故也。大乘之涅槃为无余，以更无余之生死故也。此一义出于胜鬘经。见胜鬘经宝窟下本。又身智永灭，大小乘各异其说。小乘之空义，谓三乘之圣人，入于无余涅槃，则身智永亡而无一物。法界中灭一有情也。大乘中有相性二宗。相宗之唯识宗谓定性二乘之无余涅槃，为毕竟都灭。不定性之二乘及佛之无余涅槃，非为实灭。二乘之人，离分段生死，谓为无余涅槃，佛息应身之化，归于真身之本，谓为无余涅槃。性宗三论华严天台之诸家，谓无有定性之二乘，毕竟成佛也。故法界无有实灭之无余涅槃者，但息妄归真，缉化还本，而入于无余涅槃耳。大乘义章十八曰：‘入义有三义：一就实论，入息妄归真，从因趣果。二、真应相对，息化归真，故名为入。三者唯就应，现舍有为过，趣入无为，故名入。’ 　　 
