(名数)金刚界为始觉上转之自利门，故约转识所提之五智，统收其曼荼罗于五部，胎藏界为本觉下转之化他门，故约大定智悲之三德，统收其曼荼罗于三部：一佛部，是于果上理智具足，觉道圆满者，胎藏界曼荼罗中中台八叶院之诸尊及上下之诸院是也，是为大定。二莲华部，此为如来之大悲三昧，能滋荣万善，故喻之而名莲华部，观音院地藏院之在右方者是也。三金刚部，是为如来之慧之力用，能摧破惑业苦之三障，故喻之而名金刚部，在金刚手院除盖障院之左方者是也，是为大智。而就现图之第四重即外部之诸尊言之，有二义，一通中胎上下，摄于佛部，南方摄于金刚部，北方摄于莲华部。一通四方，摄于释迦院，释迦为三界六道能化之佛，故外部之尊通为其眷属也。大日经疏五曰：‘大凡此第一重，上方是佛身众德庄严，下方是佛持明侍者，皆名如来部门。右方是如来大悲三昧，能滋荣万善故名莲华部。左方是如来大慧力用，能摧破三障故名金刚部。’呼三部之次第有二种，此经佛莲金之次第，由胜而劣之次第也。又瞿醯经苏悉地经等次第为佛金莲，是佛部为解脱，金刚部为般若，莲华部为法身，故自本有修出于生之次第也。见秘藏钞三。 　　 
