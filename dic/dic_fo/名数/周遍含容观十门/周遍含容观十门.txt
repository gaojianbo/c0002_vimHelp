(名数)华严宗所立五观中之第五，周遍含容观立十门：一、理如事门，是与上事理无碍中第七真理即事门同。二、事如理门，是与第八法法即理门同。三、事含理事门，谓诸事法与理无异。故存本一事而能广容。如一微尘共相不大，而能容摄无边法界，由刹等诸法，既不离法界，故俱在一尘中而现，如一尘一切法，亦尔。四、通局无碍门，事与理非一即非异。故令此事法不离一处即全遍十方一切尘内，由非异即非一故，全遍十方而不动一位，即近即远即住无障无碍。五、广狭无碍门，非一即非异，故不坏一尘而能容十方刹海。由非异即非一故，广容十方法界而微尘不大，是则一尘之事，即广即狭，即大即小，无障无碍。六、遍容无碍门，此一尘望于一切，由普遍即广容，故遍，在一切中即复摄一切诸法全住自中。又由广容即是普遍，故令此一尘还即遍在自内一切差别法中，是故此尘自遍他时，即他遍自，能容能入，无障无碍。七、摄入无碍门，彼一切望于一法，以入他即是摄他，故一切全入一中之时，即令彼一还复在自一切之中，同时无碍，又由摄他即是入他，故一法全在一切中时，还使一切恒在一内，同时无碍。八、交涉无碍门，一法望一切，有摄有入，通有四句，谓一摄一切，一入一切，一切摄一，一切入一，一摄一，一入一，一切摄一切，一切入一切，同时交参无碍。九、相在无碍门，一切望一，亦有四句，谓摄一入一，摄一切入一，摄一入一切，摄一切入一切，交参无碍。十、普融无碍门，一切及一，皆同时更互相望，一一具前两重四句，普融无碍。前九门之文，以不顿显，故此摄同使一刹那，既总别同时，则重重无尽也。出注法界观。 　　 
