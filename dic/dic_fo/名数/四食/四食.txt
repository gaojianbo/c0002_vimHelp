(名数)长养支持身命者名食，食有四种。俱舍论十谓一段食，旧云搏食，以鼻舌分分段段而食者，以香味触之三尘为体。二触食，旧云乐食，触喜乐之事，而长养身者，如观戏剧终日不食，亦不感饥。是以触之心所为体。三思食，旧云念食，于第六意识思所欲之境，生希望之念，以资助诸根者。如人虽饥渴，思至饮食之处，当得饮食而身死，是以第六意识之思为体。四识食，小乘为六识，大乘为八识，八识中以第八阿赖耶识为体，此等心识能支持有情之身命，故名食。增一阿含经四十一曰：‘一搏食，二乐食，三念食，四识食。’唯识论四曰：‘食有四种：一者段食，二者触食，三者意思食，四者识食。(中略)此四能持有情身命，全不坏断，故名食。’ 　　 
