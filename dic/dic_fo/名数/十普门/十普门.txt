(名数)菩萨以圆融中道之妙观，通入常住之实际理地，故立此立此十门。一、慈悲普，菩萨于一念中，遍观十界之善恶苦乐，起慈悲与拔之想，普使众生离一切苦，得一切乐，故名慈悲普。二、弘誓普，菩萨于四谛之境，发弘誓愿，若见苦谛逼迫楚毒之相，则缘此起誓，故言未度者令度。若见集谛迷惑系缚甚可哀伤者，则缘此起誓，故言未解者令解。若见灭谛，灭烦恼处为涅槃，则缘此起誓，故言未得涅槃者令得。若见道谛能出生死之苦，至于安乐之地，则缘此起誓，故言未安者令安。三、修行普，行有五种不同。一、圣行，谓戒定慧也，二、梵行，谓慈悲喜舍也，三、天行，谓由证第一义天之理而行也，四、婴儿行，谓示三乘七方便大所修之行也，五、病行，谓示六道之身有三障之相也。此五行，菩萨虽修之，亦未名为普。涅槃经言：复有一行，名如来行，所谓大乘之大般涅槃也，大乘为圆因，涅槃为圆果，菩萨能修此一行，故名修行普。四、断惑普，圆教之菩萨，即观中道，正破无明，无明既破，则一切见思尘沙之惑，自然先破，故名断惑普。五、入法门普，二乘之人，若入一法门，即不能入二，此即历别之行，证有差降，今菩萨圆修三谛，则无量之法门，悉入其中。故名入法门普，六、神通普，罗汉之天眼，见三千大千世界，辟支佛见百佛之国土，小教之菩萨，见恒沙之佛土，皆是限量之神通也。今圆教之菩萨，遍见法界而无限局，所发之六通，自在变现，无有限量，故名神通普。七、方便普，二乘及小教菩萨之方便化他则但齐其所得，未名为普。圆教之菩萨，以真俗二谛为方便，照真时，则以真身益物，照俗时，则现应身趣机，资发中道，利一切众生，故名方便普。八、说法普，二乘及小教之菩萨，不能一时普答众问，未名为普。圆教之菩萨，一音演法，而殊方异类，悉得解之。故名说法普。九、供养诸佛普，菩萨之所供养不止于一佛一国土，于微尘数之诸佛，能以身命财及一切供具普至十方供养诸佛，故名供养普。十、成就众生普，圆教之菩萨，饶润成熟一切众生，而无限量，譬如大雨，四方俱下，一切草木丛林，普生长华果，悉皆成就，故名成就众生普。说详观音玄义下。 　　 
