(名数)在佛曰三达。在罗汉曰三明。智之知法显了，故名为明，又曰智明，又曰智证明，证智之境而显了分明也：一、宿命明，知自身他身宿世之生死相，二、天眼明，知自身他身未来世之生死相，三、漏尽明，知现在之苦相，断一切烦恼之智也(漏者烦恼)。又如次第，名为宿住智证明，死生智证明，漏尽智证明。然则三明者，六通中之宿命天眼漏尽三通也。智度论二曰：‘宿命天眼漏尽，名为三明。问曰：神通明有何等异：答曰：直知过去宿命事，是名通。知过因缘行业，是名明。直知死此生彼，是名通。知行因缘际会不失，是名明。直尽结使，不知更生不生是名通。若知漏尽更不复生是名明。’俱舍论二十七曰：‘言三明者：一宿住智证明，二死生智证明，三漏尽智证明。(中略)名明者，如次对三际愚故。谓宿住智通治前际愚，死生智通治后际愚，漏尽智通治中际愚。’婆沙论七十七谓：‘六通中，余三何不谓明？答曰：身如意(言神境通)，但工巧，天耳通但闻声，他心但知他人心，故此三不立为明。余三所以为明者，天眼知未来苦，宿命知过去苦，俱能厌离生死。又漏尽能为正观而断烦恼故。’ 　　 
