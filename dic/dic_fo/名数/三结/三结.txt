(名数)一见结，我见也。二戒取结，行邪戒也。三疑结，疑正理也。见惑中此三者过最重，故以此三结为见惑之总称，断此三结为预流果。涅槃经三十六曰：‘迦叶菩萨白佛言：如佛先说，须陀洹人所断烦恼，犹如纵广四十里水，其余在者如一毛渧。此中如何说断三结名须陀洹？一者我见，二者非因见因，三者疑网。(中略)佛言：善男子！须陀洹人虽复能断无量烦恼，此三重故。亦摄一切须陀洹人所断结故。’辅行五之四曰：‘论云：此三种结是三三昧近对治法。身见是空近对治法，戒取是无愿近对治法，疑是无相近对治法。复次，三结生惑增上，身见生六十二，戒取生一切苦行，疑于过去一切处生犹豫。是故经中但说三结，’宗轮论述记曰：‘结与烦恼，一体异名，结是系缚义，烦恼扰乱义。’文句一上曰：‘结即二十五有生因也。’玄赞一曰：‘烦恼为生死因，名为有结，三有之结也。(中略)生死之因，能和合苦。能结，故名结。’ 　　 
