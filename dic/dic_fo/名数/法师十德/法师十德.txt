(名数)华严经十地品中第九善慧地之菩萨，修行一切功德之愿行，为大法师，能守护如来之法藏，以无量之善巧智慧辩才能为大众演说法，使诸众生得大安乐。具此十德名为法师：一、善知法义，菩萨无碍之智，善知一切诸法之句义差别也。二、能广宣说，菩萨能以智慧广为众生立说如来微妙之法也。三、处众无畏，菩萨处大众会，善说法要，随他问难悉能酬答而无所畏也。四、无断辩才，菩萨辩才无碍说一切法，经无量劫而相续不断也。五、巧方便说，菩萨随顺善巧方便机宜，说大说小，一切法门使他通解也。六、法随法行，菩萨说法使一切众生如说修行，随顺无违，修诸胜行也。七、威仪具足，菩萨于行住坐卧之四威仪中有威可畏，有仪可则，无有缺犯也。八、勇猛精进，菩萨发勇猛心精进修习一切善法，化导众生，而无有退转也。九、身心无倦，菩萨斋肃身心修诸胜行，常起慈心，摄化众生，无有懈怠也。十、成就忍力，菩萨修习一切诸忍辱行，成就无生法忍之力也。见华严经疏四十三。 　　 
