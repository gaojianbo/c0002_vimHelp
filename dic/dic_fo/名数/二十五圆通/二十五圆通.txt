(名数)圆而通于法性之实者，谓之圆通。众生之机缘万差，欲得圆通，须依种种之法，佛于楞严会上，对菩萨声闻，问本何法而得圆通。菩萨声闻，各举自得之法答之，有二十五种，即六尘六根六识七大也。此中始于陈那之圆通声尘至观音之圆通耳根而终，论圆通虽无优劣，而如来特使文殊选择，取耳根之圆通者，因此方之人耳根聪明，入法易也。而声与耳根为初后者，是首尾相贯之意也。一音声，陈那之圆通，即声尘也。二色因，优波尼沙陀比丘之圆通，即色尘也。三香因，香严童子之圆通，即香尘也。四味因，药王药上二法子等之圆通，即味尘也。五触因，跋陀婆罗之圆通，即触尘也。六法因，摩诃迦叶等之圆通，即法尘也。七见元，阿那律陀之圆通，即眼根也。八息空，周利槃特迦之圆通，即鼻根也。九味知，憍梵钵提之圆通，即舌根也。十身觉，毕陵伽婆蹉之圆通，即身根也。十一法空，须菩提之圆通，即意根也。十二心见，舍利弗之圆通，即眼识也。十三心闻，普贤菩萨之圆通，即耳识也。十四鼻息，孙陀罗难陀之圆通，即鼻识也。十五法音，富楼那之圆通，即舌识也。十六身戒，优波离之圆通，即身识也。十七心达，目干连之圆通，即意识也，十八火性，乌刍瑟摩之圆通，即火大也。十九地性，持地菩萨之圆通，即地大也。二十水性，月光童子之圆通，即水大也。二十一风性，琉璃光法王子之圆通，即风大也。二十二空性，虚空藏菩萨之圆通，即空大也。二十三识性，弥勒菩萨之圆通，即识大也。二十四净念，大势至菩萨等之圆通，是见大，即根大也。二十五耳根，是观音之圆通，即六根中之第二，即耳根也。见楞严经五六。 　　 
