(名数)一，颜色恶。饮酒之人，颜貌容色，因之变常，无有善相也。二，下劣。饮酒之人，威仪不整，动止轻薄，人所贱恶也。三，眼视不明。恣饮而狂痴瞻视，昏瞀不辨色境也。四，现嗔恚相。醉酒之人，行不善法，不顾亲属贤善，恣为忿怒也。五，坏田业资生。恣饮放逸，破费产业，散失资财也。六，致疾病。饮酒过度，则失身体之调，以致疾病也。七，益斗讼。醉酒发很，与人争竞，不惜身命，而斗讼益增也。八，恶名流布。耽饮纵恣，则弃舍善法，而丑名恶声，流布远近也。九，智慧减少。饮酒昏迷，愚痴狂騃，而智慧减少也。十，命终堕恶道。狎朋饮酒，不修善行，则恶业日增，命终后堕于恶道也。见四分律十。 　　 
