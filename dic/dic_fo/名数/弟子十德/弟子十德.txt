(名数)弟子欲受灌顶者，应具十德。是灌顶具支分之随一也。一、信心，阿阇梨观彼现在之根性或久远之因缘，于此不思议之缘起三种秘密(即三密)诸法便中，直信无疑，能无怖畏，乃堪摄受也。二、种姓清净，可为婆罗门等四种大姓者，若是旃陀罗等，则以家法相承，习行不清净事之故，性弊恶多，若为作传法灌顶，使流通大法，则轻慢他，或成匮法之因缘，即如比丘之受具，亦宜简去毁辱众僧之极卑下姓也。若但为结缘受法，则非所论。复次，若久远以来曾有发菩提心之因缘，则是生于如来种姓中，最为殊胜。三、恭敬三宝，于佛法众僧起淳厚谦下之心，常好亲近供养，尊重赞叹，可知是人有前世行过之因缘也。四、深慧严身，如是等于虚空之无边佛法，非劣慧者心器所能堪，故以智性深利自为庄严者，乃可为说也。五、堪忍无懈怠，此是有所能堪而无所退屈之义，梵音与忍辱不同。谓求法之因缘，种种艰苦之事，皆能作之，假令一度不成，复更发迹而修之，如誓挹尽大海而后已，若人之志性如是，则可传法也。六、尸罗净无缺，于在家出家之律仪，乃至于本姓受之诸禁戒，随所奉持，深心防护，无有缺毁，若具如是之性则虽未入三昧耶平等大誓，亦当恭顺无违，故堪传法也。七、忍辱，于内外违顺境界八种大风，其心安忍，无所倾动，可知是人必不犯持明之重禁，作不利众生之行(此十重禁之第四也)，故堪传法也。八、不悭吝，于所有财法常念惠施，于来求者，心无鄙吝，可知是人不犯持明之重禁而悭吝正法(此十重禁中第三)，故堪传受也。九、勇健，即是阿阇梨中之德，勇健之菩提心之种姓，于行道时，遇种种可畏之色声，亦心不怯弱，乃至出生入死无怖畏之想，正顺于菩提萨埵大人所行，故可传授也。十、坚愿行，此是要心之愿，梵音与求之愿不同，如自立志每日念诵三时，则终竟一期，虽遇种种之异缘，亦无间绝，如是事有终始则善行菩萨之事时，亦不亏本誓，故堪传法也。然此所说弟子之十德，若兼备者，甚为希有，但有所偏长，可望匠成，即应摄受。又如声闻之受具时观察种种之遮难，如所谓太小太老色貌瑕疵诸病患等。是恐白衣之嫌呵故也。今此摩诃衍，即不如是，但使道机可济，则虽有诸余过失，亦皆所不观也。见大日经疏四。 　　 
