(名数)七众中，学法女宜受持之戒法也：一、染心相触，以染污心触于男子之身也。二、盗人四钱，盗他人之金钱四钱也。三、断畜生命，杀畜生之命也。四、小妄语，自称我为圣者而贪供养，为大妄语，其余不实之言为小妄语。五、非时食，过午而食也。六、饮酒也。行事钞下四之三曰：‘式叉摩那此云学法女，四分十八童女应二岁学戒。又云：小年曾嫁年十岁者与六法。(中略)学六法即羯磨所为，谓染心相触、盗人四钱、断畜生命、小妄语、非时食、饮酒也。’俱舍光记十四曰：‘梵云式叉摩那，唐言正学，谓正学六法。言六法者：谓不淫、不盗、不杀、不虚诳语、不饮酒、不非时食。’二年间堪忍此戒法者，初为比丘尼，得受具足戒。 　　 
