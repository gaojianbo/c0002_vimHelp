(名数)一寿命自在，菩萨成就法身之慧命，了无生死寿夭，延万劫而不长，促一念而不短，但为度脱有情，以诸方便随机示现长短寿命之相，其心无所挂碍也。二生自在，菩萨为度脱有情，以大悲心随类受生，饶益一切处，天宫非乐，地狱非苦，去住无碍也。三业自在，菩萨万行具足，悲智双运，或现神能，或说妙法，或入禅定，或修苦行，所作之行业，但为利他而纵任无碍也。四觉观自在，粗心曰觉，细心曰观。菩萨或修禅观之行，或起利生之行，虽有思惟，然离诸散乱，随愿度生，平等无碍也。五众具果报自在，菩萨因行深广，果报殊胜，于一切所须之具，不假经营，自然周具，心无染碍也。见大宝积经六十八。 　　 
