(名数)于诸陀罗尼之字门逆顺旋转而为释，故云旋陀罗尼字轮门。此有八种：一以一字释一切字义。如释迦字之时，但以种种之因缘而观本不生，即见无所作之义，乃至如释诃字亦以种种之因缘而观本不生，即见无因之义(是就初之迦与后之诃而略中间也)。二以一切字释一字。如释阿字之时，以种种之因缘而观无造作，即见本不生，乃至以种种之因缘观诸法无因即见本不生。三一切字成立一字。一切法本不生，以无作故，如虚空无相故，无行故，无合故，乃至无因故。四一字成立一切字。一字法无作也，以其本不生故，乃至一切法无因也，以其本不生故。五以一切字破一字。如执人有造作，应破彼而言，若诸法本不生之义已成立，而云有作，是义不然，乃至执有因，亦破彼而言，若诸法本不生之义已成立，而云有因，是义不然。六以一字义破一切字义。七顺旋转，若法本来不生，即无造作，若无造作，则如虚空无相也，若如虚空无相，即无有行，若无有行，则无有合，若无有合，则无有迁转，乃至若无因，当知法之本不生，是名顺旋转(是约初之阿迦佉哦伽遮六字与最后之诃字而作释，略其中间也)。八逆旋转，若无法因，则谛不可得，若谛不可得，则自性钝，若是自性钝，当知本性寂，若本寂者，当知无相，乃至若本不生，当知无因(是逆次越诃娑沙奢四字而约逻之一字与最首阿六字而释之者)。见大日经疏七。 　　 
