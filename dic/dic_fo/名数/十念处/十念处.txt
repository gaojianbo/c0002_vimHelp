(名数)菩萨于十种法常自观察，谓之十念处。一身念处，观身不净也。二受念处，对于六根六尘有所领纳，谓之受，受念处者，为观受悉是苦也。三心念处，观心为一切善恶之本，能爱护之，能调伏之也。四法念处，法为意根所起之法，于贪嗔等之恶法断除之，于慈悲等之善法爱乐之也。五境界念处，于诸可意不可意之境界观察其虚伪之相不生贪恚也。六阿兰若念处，阿兰若译曰闲静处，又作无诤处，为比丘之住处，菩萨住阿兰若念欲修如理之寂静行诤行也。七都邑聚落念处，若入都邑聚落，念欲远离博奕酒肆歌舞等一切之非行也。八名闻利养念处，于名闻利养之处观其假相，一念不起执着之心也。九如来学门念处，念如来所学之法门常勤修之也。十断诸烦恼念处，念欲修习正智，断一切之烦恼也。见除盖障菩萨所问经十三。 　　 
