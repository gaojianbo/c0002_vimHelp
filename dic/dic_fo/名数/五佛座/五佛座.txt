(名数)金刚界五佛之宝座也。一大日师子座师子为诸兽之王，于诸兽中游行无畏。毗卢遮那亦如是。为诸法之王，于诸法中不变无碍，故坐师子座。二阿閦象座。象之力用，于诸兽中无过之者，金刚部王皆据其上者，表坚力无碍也。又兔马象三兽渡河象王独极底，象马车步四兵中，以象为第一，于诸兽中其力最大，能摧破各物无敢敌者。金刚部摧破之德用与之相应。三宝生马座。诸世间尊贵吉祥，无先于马。马有慧用，世以为宝。宝生佛之灌顶法王以之为座，于灌顶表具吉祥也。又轮王七宝中有马宝，能行地空，具速疾神通之德。空为智，阳德也，地为理，阴德也。南方为理智具足之事转，故以马宝为座。又南方者修行之方，三密之修行速疾，达所诣之处，故马宝之速疾飞行，为其相应之标帜。四阿弥陀孔雀座。诸世间以孔雀为瑞禽，此禽华丽，具种种之色，复有明慧，善应时宜。故阿弥陀之转法轮王以之为座。又阿弥陀经说，极乐世界有孔雀鹦鹉等诸鸟，昼夜六时出和雅之音，演五根，五力，七菩提分，八圣道分等种种之法门。是最与转轮王相应之标帜也。五不空成就迦楼罗座。此鸟之威力，能降诸龙，于诸龙所居之四大海中，向迦楼罗所向之方，龙即降伏。不空佛之羯磨王以之为座，智用随方之羯磨，摄引一切人天之诸龙无不归者，以表诸佛菩萨随摄随归无有违者。又，迦楼罗鸟一日食一大龙，五百小龙，如观佛三昧经所说。今此佛入生死大海，取人天之龙，使到菩提之彼岸，故以之为所坐也。见秘藏记末，同钞十。 　　 
