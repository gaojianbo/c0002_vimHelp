(名数)一煗法，总相念住后念所生之善根，名煗法。有下中上三品，皆具观苦集等四圣谛修苦空等十六行相之位也。煗者，圣火之前相，圣火譬见道之无漏智。其圣火将生之前相，略兆暖意之位也。入此位，虽退堕所得之煗法，或断善，造无间之业，堕于恶道，然流转不久，必到涅槃。二顶法，煗法上品后念所生之善根名顶法。亦有下中上三品，皆具观四谛修十六行相也。顶者譬之山顶，山顶在进退之两际，此顶位在进退之中间，或有进而上于忍位者，上于忍，则无毕竟退堕者，愈进而入于见道，或退而下于煗位，或有造无间之业，而堕于地狱者，在如是进退之中间，故譬以山顶，名为顶法。又顶者人之顶也，如人身中最高胜者，以此顶位为退位中最高处故也(忍法已上更无退法)。功德假令退堕而堕于煗位或无间，然毕竟无如煗法之人断善根者。三忍法，生于顶之后念之善根，名为忍法。亦有三品，忍可决定四圣谛，为最殊胜之位，故名忍。其下忍，具观四谛，修十六行相，如前，至此位，则无毕竟堕于三恶趣者。其中忍，由是渐灭所缘之谛，灭能缘之行相，至其极留属于欲界苦谛下苦之一行相，谓之减缘减行。其上忍之位，观前所余苦谛下苦之一行相也。故上忍之位，仅为一刹那之间。至此忍位，则必无退堕忍法者，又无堕于恶趣者。四世第一法，生于上忍后念之善根也，是为一刹那。故无下中上之三品，与上忍同，观苦谛苦之一行相也。世者以有漏法而名，有漏法中无超于此观智者，以之为最胜之法，故名世第一法。此住亦为一刹那。此位无间，必生无漏智，入于见道，真正证悟胜谛，为圣者而离凡夫之生也。俱舍二十三曰：‘煗必至涅槃，顶终不断善，忍不堕恶趣，第一入离生。’ 　　 
