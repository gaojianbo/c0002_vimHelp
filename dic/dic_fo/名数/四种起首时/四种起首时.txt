(名数)一，息灾为初夜，此有二由：一，火吽轨曰：‘初夜名入定时，终日作业入夜息故，与息灾法相应。息灾法亦名寂静法故也。疏第四云：初夜分如自证之地，住大涅槃。’息灾法之至极者，护得大般涅槃，故为相应之时。二，初夜者加护之时也。瞿醯上曰：‘又于日没之时，诸天集会，观视作方之处，加威彼人，是故于夜作曼荼罗。’即此意也。二，增益为日出，此有三由：一，增益者向东方修之，以东方日出故也。二，日出而万物力用增长，以增益法又名增长法故也。三，为诸天加被之时故也。一字佛顶经曰：‘是日出时，吉祥诸天下游此界，观喜集时乐成世间求丰饶法。’三，敬爱法为后夜。后夜者，寅刻也。此时分，阴阳和合，故为相应之时。常言四夜八昼。四夜者戌亥子丑，八昼者自寅至酉。寅者阴之终而阳之始也，故云阴阳和合。四，降伏法为日中，又为夜半，日中者日光炽盛，万物枯旱之时也，最相应于调伏损害之法，夜半者黑闇增盛，威光失没之时也，是亦相应于调伏损减之义。日中为午时，夜半为子时也，火吽轨曰：‘降伏赤色者日中起故。’ 　　 
