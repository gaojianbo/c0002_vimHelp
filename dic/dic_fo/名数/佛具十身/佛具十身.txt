(名数)于前十身中第七如来身上而立十身也，此十身经中三处说之，而名字稍异。旧经二十六曰：‘菩提身，愿身，化身，住持身，相好庄严身，势力身，如意身，福德身，智身，法身。’同三十七曰：‘正觉佛，愿佛，业报佛，住持佛，化佛，法界佛，心佛，三昧佛，性佛，如意佛。’同四十二曰：‘无着佛，愿佛，业报佛，持佛，涅槃佛，法界佛，心佛，三昧佛，性佛如意佛。’一菩提身，后云正觉佛，但梵汉相异，示现八相成道正觉之佛身也。又云无着佛，安住于世间故，不着于涅槃；成正觉故，不着于生死；示乘无着之道而成正觉，故云无着，与正觉佛同意。二愿身，后云愿佛，愿生于兜率天之佛身也。三化身，即化佛，涅槃佛，生于王宫之化身也。化者必示灭，故云涅槃佛。四住持身，即住持佛，持佛，灭后止自身舍利而住持佛法之身也。五相好庄严身，即业报佛，以无边之相好庄严之佛身也。是为酬报万行业因之功德，故云业报佛。六势力身，即心佛，以佛之慈心摄伏一切，故云势力身，亦云心佛。七如意身(新经谓之意生身)，即如意佛，对于地前地上菩萨而现生如意之佛身也。八福德身，即三昧佛，常住于三昧之身也。三昧为福之最，故云福德。九智身，即性佛，大圆镜智等之四智也。是为本有之性德，故云性佛。十法身，即法界佛，智身所了之本性也。配之于通途之三身，则从菩提心至住持身之四身为应身，从相好身至智身之五身为报身，最后之法身，即法身也。此十身者，对于解境之十身而谓之行境之十身，以其为行可感得之佛身也。见探玄记十四，同十七，大疏钞三十八上，同五十三，同五十八。 　　 
