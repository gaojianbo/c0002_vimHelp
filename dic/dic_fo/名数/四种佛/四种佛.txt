(名数)一、三藏佛，坐于摩羯陀国菩提树下以生草为座，于三十四心断见思之惑，而成正觉。身长丈六，对三乘之根机说生灭之四谛，为八十之老比丘，灰身灭尽于双树下，唯有此佛为十方之佛，三世之佛，悉是他佛也。二、通佛，既于因位断三惑之正使，于摩羯陀国七宝菩提树下以天衣为座，以一念相应之慧，断余残之习气而成正觉。其本身如藏佛为丈六之劣应身，而时或以神力现尊特之胜应身，故谓之带劣胜应身。通教有利钝二机，其钝根者观但空之理，故如前之藏教见丈六之劣应身，其利根者观不但空之理，故如后之别教见尊特之胜应身(总之，天台之趣意，约于众生感见之机，判佛身也。故丈六之一身，对于四教之机，或为劣应，或为胜应，或为法身。)。是亦对于三乘之根机而说无生之四谛，现八十之老比丘，而入灭于双树下如藏佛。是亦为自身一佛，而他佛非吾分身也。三、别佛，断十二品之无明入于妙觉之位，坐于莲华藏世界七宝菩提树下之大宝华正座，或于色究竟天受受职灌顶，而现圆满之报身(他受用身)，唯为菩萨众转无量及无作四谛之法轮。此即是华严经，梵网经所说之卢舍那佛也。四、圆佛，断四十二品之无明而成清净法身，居常寂光土以虚空为座。即是华严经，普贤观经所说之毗卢舍那佛也(台家卢舍那为报身，毗卢舍那为法身)。晋华严经曰：‘佛在摩竭提国寂灭道场，(中略)师子之座，于一切法成最正觉，智慧行处犹如虚空，其身遍坐一切道场。’唐经曰：‘世尊处座譬如虚空，遍一切处，又佛师子座是同法界。’又曰：‘法性如虚空，诸佛于中住。’普贤观经曰：‘释迦牟尼名毗卢舍那遍一切处，其佛住处名常寂光。’唯识论七曰：‘诸异生求佛果者，定色界后必生在净居天上大自在天宫，得菩提。’释签一之一曰：‘若云坐莲华藏，或云三世诸佛皆色究竟成无上道，并别佛相。’此佛为法报应三佛相即，具足一身，法华经所谓微妙净法身具相三十二是也。见法华玄义七，四教仪下，增晖记七。 　　 
