(名数)眼等六根以譬狗等六畜也。杂阿含经四十三曰：‘譬如士夫游空宅中，得六种众生：一者得狗，即执其狗系着一处；次得其鸟；次得毒蛇；次得野干；次得失收摩罗；次得猕猴。得斯众生悉缚一处，其狗者乐欲入村；其鸟者常欲飞空；其蛇者常欲入穴；其野干者乐向冢间；失收摩罗者常欲入海；猕猴者欲入山林。此六众生悉系一处，所乐不同。各各嗜欲到所安处，各各不相乐。于他处而系缚故，各用其力向所乐方，而不能脱。(中略)六众生者譬犹六根，坚柱者譬身念处，若善修习身念处有念不念色，见可爱色则不生着，不可爱色则不生厌，耳声鼻香舌味身触意法，于可意法则不求欲，不可意法则不生厌是故比丘当勤修习多住身念处。’(身念处，身之不净观也)。俱舍论三十引此经，谓之六生喻经。 　　 
