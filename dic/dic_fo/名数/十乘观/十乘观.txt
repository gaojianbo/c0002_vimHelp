(名数)乘者，车乘也，三谛之妙观，为直到涅槃宝所之大白牛车，故云乘。十乘云者，非有观法十种，观法唯观不思议境之一，惟加资助观法之法，乃为十乘。一、观不思议境，是指介尔阴妄之一念(介者弱也，谓细念也，但异于无心，阴者新译蕴也，然则介尔阴妄者，识蕴中极弱之妄念也，与无记心相当)，观为即空即假即中之不思议境也。盖佛陀与众生与草与木皆为三谛不思议之妙境，而佛陀高，诸法广，于我最近且简者，无过于阴妄之念。故特取之为所观之境也。此荆溪譬之以烧灸得穴。就此可知有两重之能所观者能观之智也，不思议境者，所观之境也，此观智与妙境，相望而立一重之能所，而此二者望于阴妄之心，则皆为能观，故对所观之妄心，又有一重之能所，是以妄心观为不思议境也。指要钞譬之于槌与淳朴及砧三种。言槌与砧相望，则为一重之能所，此二者，望于淳朴，则更为一重之能所云。要之以能观之智慧之槌与所观之三谛之砧鍜妄心之淳朴。使为一念三千之妙体。是谓之观不思议境。示之则如图。即上根之人，以此一乘直到宝所也。二、真正发菩提心，此言中根之人，修第一乘，未得真证时发上求菩提下化众生之真正菩提心，助成观法也。三、善巧安心，此言于第二乘尚不得真证时，更修静明之止观。善巧安住一心也。四、破法遍，此言于第三乘尚不得真证时，以一心三观之智慧遍破三惑之情执也，是因真证未发，有三惑之情执碍之故也。五、识塞通，此言于第四乘尚未入法性时。能识别何行相通入法性何相法性蔽塞，而存通破塞也。六、道品调适，此言一一调试三十七科之道品而以其中适于吾机边者入道也。此以于第五乘尚未达真性，先存之法门尚有我与不相应者故也，中根之人。至此第六乘，必发真证。七、对治助开，此言修藏教之五停心或六度等行对治事惑(修惑)，以助开正道之理观也。此为最下根之人。在第六乘观行尚未进，以有迷事之粗惑为之障碍故也。八、知次位，此言已知修行之分齐，防增上慢之心也。九、能安忍，此言于内外之障碍安然耐忍也。十、无法爱，此言不爱着于已得之法，益进而入于法性也。即下根之人全修如是十乘渐得到道场也。 　　 
