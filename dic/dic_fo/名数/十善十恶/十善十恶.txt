(名数)十恶者：一杀生。二偷盗。新云不与取。三邪淫，非自之妻妾而行欲者。四妄语，新云虚诳语。五两舌，新云离间语。六恶口，新云粗恶语。七绮语，新云杂秽语。语含淫意者。八贪欲。九嗔恚。十邪见，拨正因果，求僻信福者。此十者，并乖理而起，故名恶。又此十恶为苦报之业因，故名曰十恶业。又云十不善业。又此十业能通苦报，故又名十不善道。又曰十恶业道。十善者，不杀生乃至不邪见也。此十者能顺理，故名善，名十善业，又名十善道，十善业道。准上可知。见法界次第上之下。俱舍论十六。此中受持十善曰十善戒，是为大乘之在家戒，以感欲界之乐果者。 　　 
