(名数)智度论二十一谓‘佛弟子于闲静处乃至山林旷野，善修不净等之观，厌患其身，忽生惊怖及作恶魔种种之恶事，恼乱其心，忧惧转增，是故如来为说八念法，若存此心，恐怖即除。一、念佛，念佛神德无量拔苦与乐也。二、念法，念法力广大能灭烦恼也。三、念僧，念僧为佛弟子具足五分法身为世间无上之福田也。四、念戒，念戒遮诸恶为无上菩提之本也。五、念舍，念布施能生大功德，又舍断烦恼得大智慧也。六、念天，念四天王乃至他化天，果报清净，利安一切也(已上六念)，七、念出入息(又云念阿那般那)，念出息入息也(即数息观)，此是治散乱之良药，入禅定之捷径。八、念死，死有二种：一、自死，命报尽而死者，二、他缘死，遇恶缘而死者，念此二种之死，由生以来，常与身俱，欲避无所也。’法界次第中之上曰：‘通言念者，内心存忆之异名也。专心存忆八种功德，故名为八念，非但能除世间惊怖，若能善修，亦除世间三界生死一切障难也。’[囗@又]大人之八念也，佛为阿那律说大人之八念法，一道从无欲，非有欲得。二道从知足，非无厌得。三道从远离，非聚会得。四道从精勤，非懈怠得。五道从正念，非邪念得。六道从定意，非乱意得。七道从智慧，非愚痴得。八道从戏乐，非戏行得。见八念经。 　　 
