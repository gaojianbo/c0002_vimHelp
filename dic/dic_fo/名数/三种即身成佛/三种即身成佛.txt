(名数)一理具之即身成佛。一切众生之身心，本来为两部之体，身为五大，是胎藏界本有之理体也，心为识大，是金刚界本有之智德也，身心即为两部，故凡夫肉身之外，更无本觉之体性，肉身之当相为大日法身，是曰理具之成佛。二加持之即身成佛。众生本觉之功德，与如来三密之加持力相应而成办一切佛事者，依加持之因缘而成佛，是曰加持之成佛。三显得之即身成佛。自身成就三密之修行而显现法性之万德者，是乃真实之证悟也。此三种配于通途之位，则理具成佛为一切之凡夫，加持成佛为三信已上乃至十回向之行者，显得成佛为初地以上乃至佛位也，三种通为即身成佛者，犹如台家之六位，通云即佛也。 　　 
