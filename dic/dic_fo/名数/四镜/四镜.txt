(名数)本觉之体相有四种之义。镜亦有四义，故取之为喻。一如实空镜。真如之体，本来空寂，离一切妄相，犹如空镜离一切外物之体，谓之如实空镜。即空真如是也。二因薰习镜。真如之觉体具无量之性德，为净法之因，犹如镜体能现万象，此净法之因能由内薰众生之妄心，故名因薰习镜，即不空真如是也。三法出离镜。真如之觉体。埋藏于众生之烦恼中名为如来藏，今出离烦恼之尘，纯一净明，犹如净镜磨治而离垢，此名法出离镜，是真如之体也。四缘薰习镜。真如之觉体出缠时，应物机而有无边妙用，或现身，或主言，然由外薰众生之妄心，即为外缘之薰习，故名缘薰习镜。如明镜在高台而受用之，是真如之用也。见起信论。 　　 
