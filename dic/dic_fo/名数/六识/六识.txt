(名数)眼识，耳识，鼻识，舌识，身识，意识也。言六根如其次第，对于色声香味触法之六境，而生见闻嗅味觉知之了别作用者。为大小乘通说之法门，位于大乘所说八识中第一至第六，故常称为前六识。此六识在欲界，六识皆有，在色界之初禅天，有眼耳身意之四识，无鼻舌之二识，又第二禅天以上至无色界之有顶，唯有意识，无眼耳身之三识，以是为识相应而非与禅定相应故也。见百法问答抄，又此六识有体一体别之论。小乘之俱舍与大乘法相取体别，小乘成实取体一。参照一识条。 　　 
