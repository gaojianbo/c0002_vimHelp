(名数)一、乞食。人有下中上三品，下品者自为邪命而得食，中品者受一食，且赴请，上行之人，唯行乞食。以自省事修道而使他得施与福利故也。二、次第乞食。凡愚者贪味弃贫从富，上行之流，不选贫富，等慈众生，次第乞食。三、不作余食法。律中说人复次第乞食，于求处数数正食，得贮余食。行者作念此余食法世尊开听病者，我今无病不可受，是故不作余食法。四、一坐食。有人数数不正食于中前数数食其余米果粥等。行者作念愚夫养身者为增烦恼之故，故数数食，今我为道而非为养身。故仅中前一坐食。五、一揣食。经中亦名节量食。一受即止，故云一揣食。节俭少食，名节量食。有人受一食法，于一食中恣意饱啖，气胀腹满而起睡眠消息，半日不减，以妨修道，故须节量。六、不中后饮浆。有人节量饮食，尚贪味，于中后数数饮浆果浆蜜等。为求此浆多致邪命，费功废道。是故不饮。见不思议疏上。 　　 
