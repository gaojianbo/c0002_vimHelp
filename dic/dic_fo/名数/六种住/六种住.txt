(名数)持地经立六住以摄菩萨之行位，此六入所证之位，皆不退失，故名为住：一种性住，种即能生之义，性即自分不改之义，谓菩萨于十住之位成就佛道之种性也。二解行住，于十行十回向之位，积解行之功，不退失也。三净心住，于初地见道之位破一切见惑，使心得一分清净也。四行道迹住，迹者足迹也，自二地至七地修习真观，渐次断思惑，即有行道证入之迹也。五决定住，于八九两地不借道力功用，增进任运，决定不退失也。六究竟住，于第十地学行满足究竟等觉之位也。非妙觉之究竟者。见菩萨持地经二。 　　 
