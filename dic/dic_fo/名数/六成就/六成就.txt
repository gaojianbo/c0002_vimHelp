(名数)诸经之初，有通别二序：通序，或分五段，或分六段，或分七段。六段者，以如是为信成就，信者，阿难之信也。阿难指本经一部而为如是我闻，示自己之信顺也。智度论一曰：‘如是者即是信也。’二以我闻二字为闻成就。阿难自闻也，三以一时二字为时成就，说法之时也。四以佛之一字为主成就，说法之主也。五以在耆阇崛山等为处成就，所说之道场也。六以与大比丘众等为众成就，一座同闻之众也。凡安列此六事，为之证明非虚谬，欲使后之闻者信故，谓之为证信序。五成就合佛与处，七成就离我与闻。旧师多取五成就，天台法华之文句亦由五成就而释之。惟仁王、维摩、观经等则取六成就，嘉祥定为六成就。其曰成就者，于一一句中明各义，具足而不可破坏，故曰成就。又通序中，具足此六事，故曰成就。又具足此六字方成正宗之教起，故曰成就。法华文句一之二曰：‘通序五，或六，或七。’同记曰：‘五者如文，合佛及处，六则离佛及处，七则离我与闻。’天台维摩经疏一曰：‘旧多五义，今依六义。’嘉祥法华义疏一，嘉祥仁王经疏一曰：‘若依大智度，直依文贴释，不辨子段。后诸师说亦无定，或五或六，今依金刚仙论作六句分别。’元照弥陀疏上曰：‘六缘不具，教则不兴，名六成就。’胜鬘经宝窟上本曰：‘天亲灯论以明六事，第四教主，若依三藏(真谛)，凡有七事，开我闻，今以六事为定也。’嘉祥法华论疏曰：‘一一章中明义具足无余，不可破坏，故云成就。’盂兰盆经疏记下曰：‘六种通名成就者，由假彼六缘成此一经。’此六事成就之证真序，当佛之涅槃时，依阿[少/(兔-、)]楼驮之教，阿难请问四事于佛，依其中之第四句，佛告阿难使于一切经之初置此六事也。后分于涅槃经、文殊问经、智度论二等详举缘由。金刚仙论一曰：‘所以一切经初置斯五句者，有三种义：一为证成经理不虚，末代生信。二为表异外道以阿爱为吉。三为息于诤论。表己推宗有在也。’(外道经首之字又作阿沤)。胜鬘经宝窟上本曰：‘一为证信故，如龙树云说时方人令生信故。二简内外，外经以阿沤一字为首，内教以六事在初。三分经论不同，弟子之论，归敬三宝。如来之经，明于六事。’ 　　 
