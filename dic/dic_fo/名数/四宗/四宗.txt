(名数)是通大小乘而判其宗旨者，有二种，一北齐大衍所立，一净影所立，名异义同也。今为便于解释计，先述净影。一立性宗，是小乘中之浅者。说诸法各有体性者。但其说皆由因缘而生，与外道之立自然性者不同。如发智，六足，俱舍等诸论所说，萨婆多宗是也。二破性宗，是小乘之深者。说诸法为因缘生虚假无性者。与前宗立法之自性者不同。但尚许法之假相。如土木之城，为因缘生，无实性，亦非无假城，是观因缘之相而破自性，如成实宗是也。三破相宗，是大乘之浅者。说诸法如阳炎，自性空前宗虚假之相亦无，譬如人远见阳炎以为水，近见则不唯无自性，并水相亦无，是观法之空性而破相也。四显实宗，是大乘之深者，说诸法在妄故，妄想无体，起必依真，真是如来藏，此真性缘起而成生死涅槃为真之缘起故，无不真实者。此中前二宗经同论异，经同者，四阿含经也，论别者，如前所言。后二者，经论皆同一也(案三论之嘉祥及明之智旭亦大乘一味之见也)，见大乘义章一。次述大衍之四宗，一因缘宗，立因缘生色心之实法者，即前之立法宗也。二假名宗，立诸法无实性，仅有假名者，即前之破性宗也。三不真宗，立诸法自性空，假相亦空，如阳炎之无自性，亦非无相者。是尽空理而未显真性，故名不真宗。即前之破相宗也。四真宗，说真如法性之随缘而成诸法者。即前之显实宗也。见五教章上之二。 　　 
