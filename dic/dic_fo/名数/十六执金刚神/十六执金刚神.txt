(名数)位于金刚界成身会曼荼罗下方之神也。出生义曰：‘又下方有十六执金刚神。盖一切如来，勇健菩提心所生化。亦明如来修行之时有尘数心障烦恼，以是金刚慧破之。大觉之后成尘数种类智门，以此金刚慧用之。故复现其暴恶可畏之身，操大威之智以调伏难调。叱吒则大千震荡，指颐则群魔慑窜。所以鬼母佝惧而收迹，象头畏威而连引。彼大惑之主魔醯首罗亦蒙被其害而成正觉，则知向凭怒适是大悲。此等金刚所有河沙尘滴数量，今举十六住焉亦尘数之义不出于此矣。’神名如下：一、虚空无垢金刚(十九执金刚之一)。二、金刚轮。三、金刚牙(不空成就四亲近之一)。四、苏喇多金刚(译作妙住、谓其住安稳也)。五、名称金刚。六、大分金刚(谓大者之分，大心众生，即体分也)。七、金刚利。八、寂然金刚。九、大金刚。十、青金刚。十一、莲华金刚。十二、广眼金刚。十三、执妙金刚。十四、金刚金刚(金刚为慧单金刚名之)。十五、住无戏论金刚(十九执金刚之一，住大空慧)。十六、虚空无边游步金刚(十九执金刚之一)。出大日经疏十六。 　　 
