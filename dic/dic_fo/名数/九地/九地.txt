(名数)又名九有。以欲界为一地，色界及无色界各分为四地也。一欲界五趣地，二离生喜乐地，三定生喜乐地，四离喜妙乐地，五舍念清净地，六空无边处地，七识无边处地，八无所有处地，九非想非非想处地。欲界五趣地者，或名五趣杂居地。即地狱，饿鬼，畜生，人及天之五趣等为散地，并有欲故，合为一地。离生喜乐地者，即色界初禅，与寻伺即觉观相应，已离欲界之苦，而生喜乐，故立为一地。定生喜乐地者，即色界第二禅，已无寻伺，从定生喜乐，故为一地。离喜妙乐地者，即色界第三禅，离前喜贪，心悦安静，有胜妙之乐，故为一地。舍念清净地者，即色界第四禅，离前喜乐等，清净平等，住于舍受正念，故为一地。空无边处地者，为无色界之第一定，厌色而住于空无边处定，识无边处地者，为无色界之第二定，住于识无边处定，无所有处地者，为无色界之第三定，住于无所有处定，非想非非想处地者，为无色界之第四定，住于非想非非想处定，故各立为一地。其中后四地，乃所谓四无色界，其名称别无所异。前五地，据杂阿含经十七之说，立其名目。彼文曰：‘云何食念？谓五欲因缘生念。云何无食念？谓比丘离欲，离恶不善法，有觉有观，离生喜乐，初禅具足住，是名无食念。云何无食无食念？谓有觉有观息，内净一心，无觉无观，定生喜乐，第二禅具足住，是名无食无食念。云何有食乐？谓五欲因缘，生乐生喜，是名有食乐。云何无食乐？谓息有觉有观，内净一心，无觉无观，定生喜乐，是名无食乐。云何无食无食乐？谓比丘离喜贪，舍心住，正念正知，安乐住彼圣说舍，是名无食无食乐。云何有食舍？谓五欲因缘生舍，是名有食舍。云何无食舍？谓彼比丘离喜贪，舍心住，正念正知，安乐住彼圣说舍，第三禅具足住，是名无食舍。云何无食无食舍？谓彼比丘离苦息乐，忧喜先已离，不苦不乐舍，净念一心，第四禅具足住，是名无食无食舍。’亦见大毗婆沙论三十一，俱舍论二十八等。  　　 
