(名数)智度论六曰：‘梦有五种：若身中不调，若热气多则多梦见火见黄见赤；若冷气多则多见水见白；若风气多则多见飞见黑；又复所梦见事，多思惟念故则梦见；或天与梦欲令知未来事故；是五种梦皆无实事而妄见。’毗婆沙论三十七曰：‘应说五缘见所梦事：一由他引，谓若诸天，诸仙神鬼，咒术药草，亲胜所念，及诸圣贤所引故梦。二由曾更，谓先见闻觉知是事，或曾串习种种事业，今便梦见。三由当有，谓若将有吉不吉事，法尔梦中先见其相。四由分别，谓若思惟希求疑虑即便梦见。五由诸病，谓若诸大不调适时，便随所增梦见彼类(乃至)异生圣者皆得有梦。圣者中从预流果乃至阿罗汉独觉亦皆有梦，唯除世尊。所以者何？梦似颠倒，佛于一切颠倒习气皆已断尽，故无有梦。如于觉时心心所法无颠倒，转睡时亦尔。’ 　　 
