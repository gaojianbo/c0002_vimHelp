(名数)又云四无色定(梵名四空处之各名加Dhy&amacron;na)，十二门禅中之四禅也。一空无边处定，行人厌患色笼如牢如狱，心欲出离之，舍色想而缘无边之虚空心，与空无边相应，故名空无边定。二识无边处定，行人更厌前外之空，舍其虚空缘内识为心识无边之解，心与识无边相应，故名识无边处定。三无所有处定，行人更厌其识，而观心识无所有，心与无所有相应，故名无所有处定。四非想非非想处定，前之识处是有想，无所有处是无想，至此舍前之有想故名非想，舍前之无想，故名非非想。又无粗想，故曰非想，非无细想，故曰非非想。行者于此如痴如醉如眠如暗，无所爱乐，泯然寂绝，清净无为，谓之非想非非想定。见法界次第上，俱舍颂疏世品一。是乃内法之修法也。若于外道则以六行观而修得之。于此四定复加四定为八定，于此加中间定与未至定(有部义)，或加欲界定(成实义)为十定。凡禅定有味定净定无漏定三种(见禅条)，此十种禅定中为非想非非想定之心想微细，故无无漏定，有味定净定也。未至中间之二定及四禅之六定，有见道之无漏定(有部)，欲界中间之二定及四禅之六定与前相同，有见道之无漏(成实)，下三无色有修道无学道之无漏定，味净之二定，通于十定，二宗相同。见俱舍论十八，辅行九之一。 　　 
