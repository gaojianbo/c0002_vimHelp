(名数)日本真宗所立。文类三末曰：‘获得金刚信心者，横超三涂八难道，必获现生十种益。’一冥众护持益，梵天，帝释，四天王，龙神八部等护持行者也。二至德具足益，信之一念发挥名号之至德，尽其功德，圆满具足于我身也。无量寿经下曰：‘其有得闻彼佛名号欢喜踊跃乃至一念，当知此人为得大利，则是具足无上功德。’净土论曰：‘观佛本愿力，遇无空过者，能令速满足，功德大宝海。’三转恶成善益，获一念信心之时，既具足至德，则转三世之重恶，而使尽为菩提之善也。四诸佛护念益，十方恒沙之诸佛护念行者也。选择集末曰：‘十方诸佛，护念念佛行者。’五诸佛称赞益，诸佛称赞行者也。无量寿经下曰：‘闻法能不忘，见敬得大庆，则我善亲友。’观无量寿经曰：‘若念佛者，当知此人是人中芬陀利华。’如来会下曰：‘广大胜解者。’六心光照护益，由佛之大慈悲心照触念佛行者之光明，谓之心光。念佛之行者，为此心光所照护也。观念法门曰：‘彼佛心光常照是人摄护不舍。’七心多欢喜益，念佛之行者，如初欢喜地菩萨于未来成佛，决定无间违，心常欢喜也。八知具报德益，念佛之行者，即具足至德，获得大利，今可为报谢佛恩之身也。九常行大悲益，他力信心之行者，以自信者劝人，为自行佛之大悲之身也。安乐集曰：‘大悲经云：云何名为大悲？。(中略)若能展转相劝行念佛者，此等悉名行大悲人。’十入正定聚益，定成佛之位谓之正定聚，又云不退位。念佛之行者，以信之一念入于此位，而未来必成佛也。净土论注上曰：‘易行道者，谓但以信佛因缘愿生净土，乘佛愿力便得往生彼清净土，佛力住持即入大乘正定之聚。’ 　　 
