(名数)有情乐住之处有九种也。又曰九众生居，亦曰九居：一欲界之人天，二梵众天，三极光净天，四遍净天，五无想天，六空无边处，七识无边处，八无所有处，九非想非非想处。长阿含经九曰：‘云何九觉法？谓九众生居。或有众生若干种身，若干种想，天及人是，是初众生居。或有众生若干种身而一想者，梵光音天，最初生时是，是二众生居。或有众生一身若干种想，光音天是，是三众生居。或有众生一身一想，遍净天是，是四众生居。或有众生无想无所觉知，无想天是，是五众生居。复有众生空处住，是六众生居。复有众生识处住，是七众生居。复有众生不用处住，是八众生居。复有众生有想无想处住，是九众生居。’此于七识住，加无想天与非想非非想处也。俱舍论八曰：‘诸有情类唯于此九欣乐住故，立有情居。余处皆非，不乐住故。言余处者，谓诸恶处，非有情类自乐居中。恶业罗刹，逼之令住故。彼如牢狱，不立有情居。第四静虑，除无想天，余非有情居。’又大乘义章八末，谓‘九众生居如经中所说。何故说之？则以破外道之总计故也。有诸外道，总计以众生为神我，择善而居。佛为破之，故说斯九。是众生之居，非我之居也。’诸经说此者甚多。 　　 
