(名数)九种无为之意。即不为四相所迁之实在法，有九种之别也(一)一择灭，二非择灭，三虚空，四空无边处，五识无边处，六无所有处。七非想非非想处，八缘起支性，九圣道支性。是为大众部一说部说出世部鸡胤部所立。其中前三者，与萨婆多部之三无为同，惟萨婆多部计择灭非择灭为多体而大众部等以之为各一体，虽同实反也。次四者，即四无色所依之定体。彼能依之五蕴，原为有为，今就其所依之处，故为无为。后二者，为十二缘起并八圣道支之理法。缘起支圣道支之差别，虽为生灭，然其理法，寂然不动，而无改易。故立为无为。(二)一择灭，二非择灭，三虚空，四不动，五善法真如，六不动法真如，七无记法真如，八缘起真如，九圣道真如。是为化地部所立，其中前三者后二者与前大众部等之说同。第四不动，谓断定障而得。五六七三者，谓为善恶无记三性之理法，真实如常。体各一而性皆善也。出异部宗轮论，同述记等。 　　 
