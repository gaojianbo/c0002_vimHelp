(名数)诸法既有权实之二法，达于其权法之差别，为如来之权智，达于其实相之一理，为如来之实智。开三显一之如来善巧者，权智之妙用，故本经方便品赞叹二智中，独置重权智也。玄义三上曰：‘前来二十种智，不出权实二智。如经如来方便知见，波罗蜜皆悉具足，即总束前来诸权智也。如来知见广大深远，即是总束前来实智也。’同三下曰：‘对二谛境明智者，权实二智也。’同二上曰：‘佛法不出权实，是法甚深妙，难见难可了。一切众生类，无能知佛者，即实智妙也。及佛诸余法亦无能测者，即佛权智妙也。’ 　　 
