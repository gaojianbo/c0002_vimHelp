(名数)以三聚该收一切众生也。一、正定聚，必定证悟者。二、邪定聚，毕竟不证悟者。三、不定聚，在二者中间有缘证悟，无缘不证悟也。此三聚之义通于大小乘，小乘之俱舍论十曰：‘正邪不定聚圣造无间余。’预流向已上之圣者为正定聚，造五无间业者为邪定聚，在此二者中间修七方便之行者为不定聚。大乘之三聚有多义，智度论八十四曰：‘能破颠倒者名正定，必不能破颠倒者是邪定，得因缘能破不得则不能破是名不定。’是通相说三聚，未判其位也。依起信论之所说，则十信已前之凡夫不信因果，为邪定，十住已上为正定，十信之人为不定性。此为实大乘之义。权大乘之相宗，则依智度论之说意，不因位而制之，依彼宗所立之五性而立之。即无种性之人为邪定，不定种性之人为不定性，菩萨定性之人为正定。又依释摩诃衍论之一说，则十圣为正定聚，三贤为不定聚，自余之凡夫为邪定聚。是亦权大乘之意也。圭峰之起信笔削记三曰：‘权教以无种性人为邪，以菩萨为正，以不定性人为不定。终教以一切异性为邪，三贤为正，十信为不定。’探玄记三曰：‘若依地论，见道已上，方名正道。’ 　　 
