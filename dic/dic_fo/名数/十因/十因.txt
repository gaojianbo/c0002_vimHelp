(名数)一随说因。于欲界色界无色界一切惑业系缚之法，及不系缚之法，随其见闻觉知而起言说，是名随说因。二观待因。诸有情欲求三界有系缚之乐，及出世间不系缚之乐，于彼之所缘或为求得，或为受用，观彼而对此，是名观待因。三牵引因。由净不净之熏习，三界善恶诸行，于可爱不可爱之趣中，牵引可爱不可爱之自体，是名牵引因。四生起因。三界可爱不可爱之一切惑业系缚之法，各由自种生爱，能润种种，为润爱，由此而先所牵引之可爱不可爱自体生起，是名生起因。五摄受因。三界之惑业系缚之法，及不系缚之法，悉为真实之见所摄受，是名摄受因。六引发因。欲界系缚之善法能引欲界系缚之诸胜善法，又能引色界无色界系缚及不系缚之善法，乃至无色界系缚之善法，能引无色界之诸胜善法及不系缚之善法，是名引发因。七定异因。三界系缚诸法及不系缚法，自性功能有差别，是名定异因。八同事因。由自性功能之和合，生三界系缚之法及不系缚之法，亦成办和合，是名同事因。九相违因。三界系缚之法及不系缚之法将生时，若有障碍现前，则不得生，是名相违因，十不相违因，三界系缚之法及不系缚法将生时，若无他障碍，现前则便得生，是名不相违因。见瑜伽论五。 　　 
