(名数)法相宗所立，一本来自性清净涅槃，虽有客尘烦恼，而自性清净，湛如虚空，离一切分别之相，言语道断，心行处灭，唯真圣者自内所证，其性原为寂静，故名涅槃。二有余依涅槃，断尽烦恼障所显之真如也。有余依者，有漏之依身，对于所断之烦恼而谓为余。虽余此有漏之依身，而烦恼之障，永为寂灭，故名涅槃。三无余依涅槃，出生死之苦之真如也。是亦与有余依涅槃共断烦恼障所得之真理，而显于生死苦果断谢之时即后时也。故却无苦果之依身，谓为无障依，众苦永为寂灭，谓为涅槃。四无住处涅槃，是断所知障所显之真如也。所知障为智之障。二乘之人为有所知障，不了生死涅槃无差别之理，固执生死为可厌，涅盘为可欣。佛断所知障得菩提之真智时，于生死涅槃离厌欣之情，但有大智，故住于生死，为有大悲，故不住于涅槃，以利乐尽未来际有情，故谓之为无住处。利乐之用虽常起，而亦常寂，故谓为涅槃。此中一切之有情，有前之一，二乘之极圣，有前自证有余无余之三，菩萨在初地已上有第一与第四之二，惟世尊具四也。问依大乘所说，则如来色身，总为无漏清净，非生死之苦果，何有有余涅槃？既无有余涅槃，无余亦宜无之？答曰：就佛身论有余无余，有二义：一如来之身，虽无实之苦果，然就示现似于苦果之依身而论有余无余也。如八相成道是。二就无漏色身之隐显而论有余无余也。见唯识论十，百法问答钞八。 　　 
