(名数)有二说：一贤首所说之十类：一恒本，不可说之微尘数身，现微尘数之刹土，尽未来际，念念常说普说未曾休止者。是不可结集，此事出本经不思议品。二大本，如海云比丘受持之普眼经者。以须弥山聚之笔，四大海水之墨，书一品之修多罗，尚不可穷尽，如是品其数过尘沙，此亦非贝叶之所可记，此事出本经入法界品。三上本，四中本，五下本。此三者，即所谓三本之华严，据西域记传之说。六略本，是六十华严经之梵本，有三万六千偈，要略彼下本十万偈者。七论释，龙树所造之大不思议论，世亲所造之十地论等解释本经者。八翻译，即六十华严经，译为略本三万六千偈者。九支流，兜沙经，菩萨本业经等，由大经支出流行者。十感应，依念持之功而于经有感应者。是虽依于其人，今推功而属于经。见华严探玄记一。二清凉所说之十类：一略本经，二下本经，三中本经，四上本经，此四同贤首。五普眼经，是同贤首之大本。六同说经，无量尘沙之诸佛，常恒说同一之法者。七异说经，对万差之机类，说万差之法者。此二者为别开贤首之恒本者也。八主伴经，诸佛互为主伴说同一之法者。如此土之佛为主而说十住，则他土诸佛各伴之而说十住。九眷属经。华严经之方便说种种之余经者。十圆满经，圆融前之诸本而包含一切者。见华严经疏三。 　　 
