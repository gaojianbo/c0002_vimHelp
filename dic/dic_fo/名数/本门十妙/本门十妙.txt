(名数)一、本因，本初发菩提心修菩萨道所修之因也，经云：我本行菩萨道时所成寿命今犹不尽是也。二、本果，本初所行圆妙之因，契得究竟常乐我净，乃是本果。经曰：我成佛已来甚大久远是也。三、国土，本既成果，必有依国，今既迹在同居土，或在三土，中间亦有四土，本佛亦应有土，复居何处。经云：自从是来我常在此裟婆世界说法教化。案此文则非今日迹中娑婆，亦非中间权迹处所，乃是本之娑婆，即本国土妙也。四、感应，既已成果，即有本时所证二十五三昧，慈悲誓愿机感相关，能即寂而照，故言本感应也。经曰：若有众生来至我所。我以佛眼观其信等众根利钝是也。五、神通，亦是与昔时所得无记化化禅与本因时诸慈悲合，以神通骇动最初可度之众生，故言本神通也。经谓之如来秘密神通力，或谓示己身他身，示己事他事是也。六、说法，即是往昔初坐道场始成正觉初转法轮四辩所说之法名为本说法妙也，经曰：此等我所化，令发大道心。今皆住不退是也。七、眷属，本地说法所被之人，如地涌之菩萨，弥勒不识，乃本之眷属也。经曰：此诸菩萨下方空中住。此等是我子，我则其父是也。八、涅槃，本时所证之断德涅槃也，亦是本时之应身处同居方便二土，有缘既度，倡言入灭，即本时之涅槃也。经曰：然今非实灭度，而便唱言当取灭度是也。九、寿命，既言入灭，则有长短远近寿命。经曰：处处有说名字不同，年纪大小是也。十、利益，本业愿通应之眷属(除理性之一)，八番十番饶益者。经云：皆令得欢喜是也。见法华玄义七。 　　 
