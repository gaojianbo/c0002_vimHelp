(名数)四禅，四无色，及灭受想定(亦云灭尽定)，九种之禅定，不杂他心，次第自一定入于一定之法也：一、初禅次第定。二、二禅次第定。三、三禅次第定。四、四禅次第定(已上名色界四禅天之根本定)。五、空处次第定。六、识处次第定。七、无所有处次第定。八、非想非非想处次第定(已上名无色界四处之根本定)。九、灭受想次第定。止息一切心识之定，以是为禅定之至极。智度论三十一曰：‘九次第定者：从初禅心起，次第入第二禅，不令余心得入，如是乃至灭受想定。问曰：余者亦有次第，何以但称九次第？答曰：余功德皆有异心间生，故非次第。此中深心智慧利行者，自试其心，从一禅心起，次入二禅，不令异念得入。’同八十一曰：‘入初禅，乃至过非想非无想处，入灭受想定，是名次第定。’又见大乘义章十三，三藏法数三十四等。 　　 
