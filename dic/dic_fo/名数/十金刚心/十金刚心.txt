(名数)一、觉了法性，菩萨发大愿心，誓欲了解无量无边不可穷尽之一切微妙法门，而不使有遗余，故曰觉了诸法。二、化度众生，菩萨以无上涅槃道，度脱十方无量无边之一切众生，悉使出离诸趣，故曰化度众生。三、庄严世界，菩萨谓十方世界无量无边不可穷尽，我当以诸佛国土最上庄藏之具庄严之，故曰庄严世界。四、善根回向，菩萨以种种修行之善根，悉皆回向于无上之佛果菩提及法界之众生，故曰善根回向，五、奉事大师，菩萨以所修之善根功德，奉事供养无量无边之一切诸佛，悉使周遍而无所阙少，故曰奉事大师。六、实证诸法，菩萨于诸法实相之理，非实非虚，非有非无，悉皆真实证知，故曰实证诸法，七、广行忍辱，菩萨或被众生呵骂，或被众生楚挞，或被截手足，或被割耳鼻，如是一切，皆能忍受，无有嗔恨，故曰广行忍辱。八、长时修行，菩萨谓未来世劫，无量无边，不可穷尽，我当尽彼之劫，行菩萨之道，教化众生，永不疲倦，故曰长时修行。九、自行满足，菩萨建立妙行，以心为主，心体寂静，则能圆满一切功德善根，具足无上大菩提道，故曰自行满足。十、令他愿满，菩萨自行既满，慈悲之心，转更增上，故为求解脱者，教涅槃之道，为求佛法者，说大乘之法，悉使其愿心满足，故曰令他愿满。见华严经五十五。 　　 
