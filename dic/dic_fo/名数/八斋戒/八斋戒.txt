(名数)又作八关斋戒，八支斋法等：一，不杀。二，不盗。三，不淫。四，不妄语。五，不饮酒。六，身不涂饰香鬘。七，不自歌舞，又不观听歌舞。八，于高广之床座不眠坐。九，不过中食。此中前八者为戒而非斋，第九者正为斋戒。即合八种之戒与一种之斋戒而名八斋戒，是成实论智度论之意也，若俱舍论之意，合第六涂饰香鬘与第七歌舞观听为一戒。以前七为七戒，第八为斋戒，合为八斋戒。俱舍论十四曰：‘何等名为八所应离？一杀生，二不与取，三非梵行，四虚诳语，五饮诸酒，六涂饰香鬘，舞歌观听，七眠坐严丽床座，八食非时食。’又曰：‘离非时食是斋亦斋支，所余七支是斋支非斋。如正见是道亦道支，余七支是道支非道。’ 　　 
