(名数)一、所知依殊胜殊胜语，阿赖耶识也。是为所知之本体，故名所知依。二、所知相殊胜殊胜语。阿赖耶识三种之自相，即遍计所执性依他起性圆成实性也。是为所知之相。故名所知相。三、入所知相殊胜殊胜语，唯识性也。是为行者证入之所，故名入所智相。四、彼入因果殊胜殊胜语，世出世之六波罗蜜也。地前世间之六波罗蜜，谓之因。地上出世间之六波罗蜜。谓之果。是为彼行者修入之所，故名彼入因果。五、彼因果修差别殊胜殊胜语，十地之行法也。修者修习之义，是为彼行者所宜修习之因果差别，故名彼因果修差别。六、增上戒殊胜殊胜语，即于十地之修差别中，特依戒而学之，一切之不善不复作也。七、增上心殊胜殊胜语，于十地之修差别中，特依心而学之，发诸三摩地也。八、增上慧殊胜殊胜语，于十地之修差别中，特依慧而学之，发无分别智也。九、彼果断殊胜殊胜语。断烦恼所智二障所证之无住涅槃也。是为彼行人断二障所得之证果，故名彼果断。十、彼果智殊胜殊胜语，三身所依之大圆镜智等四智也。又无分别智也。彼十地中之无分别智。有所对治。今此佛智，已离一切之障，则究竟解脱之无分别智也。是为彼行人离一切障所生之智德，故名彼果智。此十法通名殊胜殊胜语者，以十法之体殊胜，故名殊胜。因此体之殊胜，而其所说之语言亦殊胜，故名殊胜语。说殊胜法之殊胜语。故名殊胜殊胜语。此十种殊胜语。为大乘之教体。见玄奘译世亲摄论释一。 　　 
