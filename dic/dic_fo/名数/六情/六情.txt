(名数)旧译经论多谓六根曰六情，以根有情识故也。是意之一，为当体之名，以意根为心法故也。他五者生情识，故从所生之果而名为情。金光明经曰：‘心处六情，如鸟投网。常处诸根，随逐诸尘。’普贤观经曰：‘忏悔六情根。’智度论四十曰：‘眼等五情名为内身，色等五尘名为外身。’止观四之二曰：‘十住毗婆沙云：禁六情如系狗鹿鱼蛇猿鸟。’嘉祥之中论六情品疏曰：‘问：意可是情，余五云何是情？答：意当体名情，余五生情识之果，从果得称也。六情亦名六根，五根能生五识，意根能生意识。六情亦名六依，为六识所依。’此等皆名根为情。 　　 
