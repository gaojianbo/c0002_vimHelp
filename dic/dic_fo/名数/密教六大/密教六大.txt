(名数)密教说六大之体性本有常住，即胎金两部理智之二法身也。盖密教不如显教别立无相之真如，故法界之诸法，不过五蕴，即色心之二法，今开色之一而为五大，合受等四蕴而为一识大。此中五大为本有常住，凡圣一如，故为本有胎藏界之理法身，识有情智迷悟之别，故为始成金刚界之智法身。但色心本自不二，色即心，故五大即五智。心即色，故五智即五大。理法身固非顽迷无智，智法身固为常性不变，其种子色形等如图。六大中识大之形色，密教谓心法有实之形色，其色白，其形圆。其证则引金刚顶经一：‘我见自心形如月轮。’之说。谓凡夫所见，虽无隔历质碍，然佛眼所见，则有周遍法界无碍自在之色。若不然，则不惟与显教法身无相之说同，月轮之说亦无用矣。然日本台密以此月轮为伪相之譬喻，而心法不许有实之色形，与显教同也。智证之金刚界瑜伽记曰：‘本国僧中或执心有其形，即月轮是也。若不言有月轮同显教法身言断心灭之说，所以可云心法定有形。若不然，密教月轮之说无用。(中略)今言，此执与当文禅要违，故可以月轮为伪相喻。’案本国之僧者，日本之空海也，智证大师在唐时请决于法全和尚，和尚举两处之违文而非此说。当文者，金刚界仪轨所谓：‘无体亦无事，即亦非月，由具福智故，自心如满月’是也。禅要者，彼释所谓：‘伪想一圆明犹如净月’是也。然天台二百题十一有心法形色之疑，而成立有形色。 　　 
