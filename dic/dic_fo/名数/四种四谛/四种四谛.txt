(名数)四谛之法，虽为初对小乘浅近之机之法门，然其理则通于大小一切佛法，故天台从涅槃经圣行品所说，而安立四种之四谛。以配藏通别圆之四教：一生灭四谛，苦集道之三谛，依因缘而有实之生灭，灭谛者可视为实之灭法，如此立于实生实灭上之四谛，谓之生灭四谛。是小乘教即三藏教所说也。二无生四谛，苦集道之三谛，如幻即空，无实之生，无灭，灭谛本来自空，不生不灭，了此苦集道之因果当体即空，而不见生灭，故谓之无生四谛。即通教之所说是也。三无量四谛，于苦谛涉于界之内外，而有无量之相，乃至就道谛而有无尽之差别，此是乃大菩萨之所修学，故谓之无量四谛，是别教之四谛也。四无作四谛，烦恼即菩提，故无断集修道之造作，生死即涅槃，故不须灭苦证灭之造作，如此离断证造作之四谛，故谓之无作四谛。是圆教之四谛也。法华玄义三曰：‘四种四谛者：一生灭，二无生灭，三无量，四无作。其义出涅槃圣行品。’同释签曰：‘其义出涅槃圣行品者，第十一第十二经广明圣谛，今多依彼。然圣行中明四谛义，兼合大小。若解生灭及以无量，其文则显。无生无作，文稍隐略。’ 　　 
