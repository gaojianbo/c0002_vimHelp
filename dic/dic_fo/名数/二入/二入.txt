(名数)一理入，众生深信本具之理性，于理无所疑，谓之理入。二行入，依理起行，依行入理，谓之行入也。金刚三昧经上曰：达摩所说有理行二入。夫入道多途，要不出二种：一理入，二行入。理入者，谓藉教悟宗，深信含生同一真性，俱为客尘妄想所覆，不能显了。若舍妄归真，则圣凡等一，与理冥符而无分别，寂然无为，名曰理入。行入则有四者：一、报冤行，凡修道之人，若受冤苦之时，当念我往昔劫中，舍本逐末，流浪诸有，多起冤憎，违害无限，今虽无犯，是我宿殃恶业之果熟，甘心忍受，都无冤诉。此心生时，与理相应，是体冤进道，故名报冤行。二、随缘行，众生无我，皆缘业转，苦乐齐受，若受胜报荣誉之事，皆是过去宿因之所感，缘尽还无，何喜之有？得失随缘，心不增减，八风不动，冥顺于道，谓之随缘行。三、无所求行，世人长迷，处处贪求，名之为求，智者悟真，安心无为，万有皆空，无所希求，是真无求，顺道而行，故谓之无所求行。四、称法行，性净之理名之为法，法体无悭贪，顺之而行檀，乃至法体明朗而无痴闇，顺之而行般若，如是称法而行六度，名为称法行。见少室六门第三门二种入。 　　 
