(名数)东晋法显译大般涅槃经下曰：‘时八王既得舍利，踊跃顶戴，还于本国，各起兜婆。彼婆罗门从诸力士乞分舍利瓶，自起兜婆。诸力士等取其一分，于阇维处合余灰炭而起兜婆。如是凡起十处兜婆。’阿育王经六曰：‘佛入涅槃，起八舍利塔，第九罂塔，第十炭塔。’又后分涅槃经条目曰：‘阎浮中有十塔，八者舍利塔，第九瓶塔，第十炭塔。’涅槃经疏三德指归二十曰：‘即分舍利以为八分。瓶塔第九，灰塔第十。’此十塔之明证也。然般泥洹经下以为十一塔，谓‘舍利八分为八塔，第九罂塔，第十定塔，第十一灰塔’云。其中八塔，谓拘尸国、波波国、遮罗国、罗摩伽国、毗留提国、迦维罗国、毗舍离国、摩迦陀国之众，各得一分舍利，归于本国，以造立供养者。一说：顶塔、牙塔、齿塔、发塔、爪塔、衣塔、钵塔、锡塔、瓶塔、舆塔，号为十塔。然未详所据。 　　 
