(名数)一依法不依人。人为情有之假者。法为法性自尔之轨模。依法而可入道，人何关于实行，假令其人为凡夫外道，而所说契于法，亦可以信受奉行。假令现佛身之相好，而所说不契于法，则亦舍而不可依，况余人乎。二依了义经不依不了义经，三藏中有了义经，有不了义经，明示中道实相之义为了义经，非然者为不了义经(详见二义二教及了义诸条)，入道之人，当先使晓之，则壅无不通，有疑皆决矣。三依义不依语。语乃言说，但是张筌蹄，若依言语，从增疑惑诤讼而已。义乃中道第一义，非言语所及。学人宜去筌蹄，思惟实义。四依智不依识。识为妄想之心，对于六尘而起，耽迷不觉，与牛羊何异，恣识则增长妄惑而已。智乃本心照明之德。可与法性契合。学人宜定止妄识，策发真智。见智度论九，释门归敬仪中。 　　 
