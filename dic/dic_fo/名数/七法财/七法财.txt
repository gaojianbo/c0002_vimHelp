(名数)财者，谓信等七种出世法财也。若一切众生行此七法，资成道果，故谓之财。一、信财，谓信能决定受持正法，以为佛道之粮。二、进财，谓未能见真谛理，而一心精进求出世道，以为成佛之资。三、戒财，谓戒为解脱之本，能止防身口意之恶非，以为成佛之资。四、惭愧财，惭者，惭天。愧者，愧人。谓既能惭愧，则不造诸恶业，以为成佛之资。五、闻财，闻为三慧之首，闻必能思，思必能修。若能闻佛声教，则开发妙解，如说而行，以为成佛之资。六、舍财，舍即舍施。谓若能运平等心，无憎爱想，身命资财，随求给施，无所吝惜，以为成佛之资。七、定慧财，定慧即止观也。定则摄心不散，止诸妄念。慧则照了诸法，破诸邪见，以为成佛之资。见止持会集音义。参照七圣财条。 　　 
