(名数)一淫习因。淫习交接，研磨不休，故有火光于中发动，二习交然，故有铁床铜柱八热地狱之报。二贪习因。贪习之心，往来计算，而发相吸，吸搅不止，则感水，积风为寒，结水为冰，故有寒冰地狱之报。三慢习因，慢习交凌而发相恃，憍纵驰骋，流逸不止，则积致恶毒，故有血河毒海灌吞之报。四嗔习因。嗔习交冲而发相忤，故心热发火，铸气为金，此业所感，故有宫割斩斫等报。五诈习因。诈习交诱，而发相调巧伪之心，引起不止，此业所感，故有杻械鞭杖等报。六诳习因，诳习交欺而发相罔，诬罔不止，其心飞扬，如风扬尘，使人不见，故有腾掷飞坠漂沦等报。七冤习因，冤习交嫌而发冲恨，如阴毒之人，心怀毒恶，此业所感，故有投掷击射等报，八见习因，见习交明邪悟诸业，各执己见，是非其事，而发违拒，故有勘问权诈拷讯推鞫等报。九枉习因。枉习交加而发诬谤，如谗贼之人枉屈良善，此业发现，故感拘押按捺迫蹙其体，沥漉其血等报，十讼习因。诤讼交暄而发隐覆，如鉴照烛，不能隐藏，故有业镜之火珠披露宿业对验等报。见楞严经。 　　 
