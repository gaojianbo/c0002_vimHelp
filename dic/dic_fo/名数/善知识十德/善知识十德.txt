(名数)善财童子南询第八参诣毗目仙人举十喻叹其功德：一善知识则是趣向一切智门，令我得入真实道故。二善知识则是趣向一切智乘，令我得至如来地故。三善知识则是趣向一切智船，令我得至智宝洲故。四善知识则是趣向一切智炬，令我得生十力光故。五善知识则是趣向一切智道，令我得入涅槃城故，六善知识则是趣向一切智灯，令我得见夷险道故。七善知识则是趣向一切智桥，令我得度险恶处故。八善知识则是趣向一切智盖，令我得生大慈凉故。九善知识则是趣向一切智眼，令我得见法性之门故。十善知识则是趣向一切智潮，令我得满足大悲之水故。见唐华严经六十四。 　　 
