(名数)一因中有果论，是如雨众外道，计因为常恒，具有果性者。雨众外道者，数论师之大弟子，十八部之主也。二从缘显了论，是如数论外道，又如声显论师，计法自先即有，但依缘而显者。三去来实有论，是如数论外道，又如时论外道，又如小乘萨婆多部，计过去未来为实有之事如现在者。四计我论，是如数论，胜论，尼犍子，兽主，赤衣，遍出，犊子之七外道，计实我者。五计常论，是如数论师等，计我及世间为常住者。六宿作因论，是如尼犍子外道，计现所受之苦，由于宿作之因，由于现之苦行，而吐宿恶者。七计自在论，即自在天外道。八害为正法论，是如浊世之诸婆罗门，欲自食肉而以害生物供天为正法者。九有边生边论，诸外道入禅定所见，计世界有边际无边际者。十不死矫乱论，有外道言我事不死之净天，问其不死之理，则为矫乱之答者。十一无因见论，执诸法无因之邪见者。十二断见论，计身死而后断灭者。十三空见论，一切拨无之邪见外道也。十四妄计最胜论，如诸婆罗门计我是最胜之种类，刹帝利等，是下劣之种类，我自梵王之口而生，余不尔者。十五妄计清净论，如某种外道，计入恒河沐浴，则除诸恶而清净者。又持狗戒牛戒，食粪或草以为清净者。十六妄计吉祥论者，供养日月星辰，诵咒烧火，以求吉祥者。见瑜伽论六，七，瑜伽论记二。 　　 
