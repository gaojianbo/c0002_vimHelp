(名数)烦恼障，智障也。新译为烦恼障，所知障。贪嗔痴等诸惑，各有二用：一者发业润生而缚有情，使在三界五趣之生死中。由此而障涅槃寂静之理，名为烦恼障。扰恼有情之身心，故名烦恼，烦恼能障涅槃，故名障。此烦恼障由我执而生。二者一切贪嗔痴等诸惑，为愚痴迷闇，不能了知诸法之事相及实性(真如)，盖其用能障可以了知事相实性之菩提妙智也。名障此妙智之愚痴迷闇，名为智障，亦名为知障，障碍所知之境而不使现，故云所知障。障碍能知之智而不使生，故云智障。此所智障由法执而生。此二障，一体二用，事物之用迷于和合之事边者，名烦恼障。事物之体迷于如幻之理边者，名所知障。小乘谓此为染污无知，不染污无知，胜鬘经于五住地中分别之，以见等四住地为所知障，以第五无明住地为智障。二乘但断烦恼障，而证涅槃，菩萨兼断所知障，亦不得菩提，此二障有宽狭。烦恼障所在处必有所知障。而所知障所在处，烦恼障未必随之。盖烦恼障局于不善与有覆无记，而所知障亦通于无覆无记。且烦恼障粗显而易知，故示其头数，如十惑乃至一百二十八等是也。所知障行相难知，且随所知之法，而其数无数，故经论中不示其头数。唯识论九曰：‘烦恼障者，谓执遍计所执实我，萨迦耶见而为上首，百二十八根本烦恼及等流诸随烦恼，此皆扰恼有情身心能障涅槃，名烦恼障。所知障者，谓执遍计所执实法萨迦耶见而为上首，见疑无明爱恚慢等覆所知境无颠倒性能障菩提名所知障。’[囗@又]一烦恼障，即同上。二解脱障，解脱者灭尽定之异名也，灭尽定者心念都灭，离一切之障碍，是名解脱，即八解脱中之第八解脱是也。因而障圣者入灭尽定者之法，谓之解脱障。其法即不染污无知之一种也，利根之不还及阿罗汉，以离其解脱障，而得入于灭尽定也。俱舍论二十五曰：‘谓唯依慧离烦恼障者，立慧解脱。依兼得定离解脱障者，立俱解脱。’[囗@又]一、理障，邪见等之理惑障正知见也。二、事障，贪等之事惑相续生死而障涅槃也。圆觉经曰：‘云何二障：一者理障，碍正知见。二者事障，相续生死。’ 　　 
