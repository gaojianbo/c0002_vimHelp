(名数)一分断生死，诸有漏善不善之业，由烦恼障助缘所感之三界六道果报也。其身果报有分分段段之差异，故曰分段。具见思惑之一切凡夫是也。二不思议变易生死，诸无漏之善业，依所知障助缘所感之界外净土果报也。为断见思惑之阿罗汉以上圣者之生死。不思议者。以业用之神妙不测而名，变易者，无色形之胜劣，寿期之短长，但迷想渐灭，证悟渐增，此迷悟之迁移谓之变易(已上台家之义)。又圣者改易分段之身而得不可思议殊妙之好身，故曰变易(已上法相之义)。又心神念念相传，而前后变易，故名变易。又诸圣所得之法身，神化自在，能变能易，故名变易(已上三论之义)。唯识论就变易生死举三名：一不思议变易生死，二意成身，三变化身。此变易生死，据法相之义，智增之菩萨于初地以上受之，悲增之菩萨于八地以上受之云。台家以四土中之方便土，为变易身之所居，藏通二教之无学果及别教之第七住已上初地已下菩萨，并圆教之第七信初住已下菩萨受此生死云。胜鬘经于此二者，又名有为生死，无为生死。凡夫起有漏之诸业，感有为之果，故名有为，圣人起有漏之诸业不受有为分段之报，故名无为。胜鬘经曰：‘有二种死：(中略)谓分段死，不思议变易生死。’行宗记一上曰：‘一曰分段，三乘共亡。二曰变易，唯佛永尽。’唯识论八曰：‘三界粗异熟果，身命短长，随因缘力有定齐限，故名分段。(中略)殊胜细异熟果，由悲愿力改转身命，无定齐限，故名变易。(中略)妙用难测名不思议，或名意生身，随意愿成就故。(中略)亦名变化身，无漏定力转令异本，如变化故。’ 　　 
