(名数)是天竺外道九十六种之总括：一邪因邪果，外道云大自在天能生万物，万物若灭，还归本天，若天嗔，则四生皆苦，若天喜，则六道悉乐。然天非物之因，物非天之果，盖是邪心之所画，故曰邪因邪果。二无因有果，执万物无因而有自然，例如言万物依造化而有，造化无因，简言之，即造化无因而有果也。又名自然外道。就无因言，谓为无因，就有果言，谓为自然，此其所执也。三有因无果。断见者流，谓唯有现在实无后世，例如草木，尽于一期是也。四无因无果，总为拨无因果之邪见，无可受苦乐果之善恶业因，亦无对于善恶业因之苦乐果也。三论玄义曰：‘总论西域九十六术，别序宗要，则四执盛行：一计邪因邪果，二执无因有果，三立有因无果，四辨无因无果。’ 　　 
