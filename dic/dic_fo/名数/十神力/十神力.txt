(名数)一、吐舌相。经曰：‘现大神力，出广长舌，上至梵世。’长舌者，不妄语之报也，故表法华经迹门之开权显实，本门之开迹显远，所说真实，不为虚妄，而出广长舌也。二、通身毛孔放光照十方。经曰：‘一切毛孔放于无量无数色光，皆悉遍照十方世界。’是表佛慧之究竟也，初于序品中，放白毫光，照东之一方，表七方便之人初见一理，今本门既竟，放一切光，照一切土，能终初因，究竟佛慧故也。三、謦咳。经曰：‘然后还摄舌相，一时謦咳。’謦咳为将语时之状。又为通畅之相。表本迹二门之教通畅也。四十余年秘隐真实，今得伸畅而无有遗滞，是我出世之大事通畅，故謦咳也。又以此法付诸菩萨，欲使导利后世之众生，将语之，是故謦咳也。四、弹指。经曰：‘俱共弹指。’是表随喜也。天竺国俗，欢喜时为弹指。今七方便人同随喜入于圆道，得圆道而增智，随喜损生，随喜受持诸菩萨真净之大法。随喜后世得无上之宝也。五、地六种动。经曰：‘是二音声遍至十方诸佛世界，地皆六种震动。’是表于住行向地等妙之六位动无明也。六、普见大会。经曰：‘其中众生天龙。(中略)诸四众恭敬围绕释迦牟尼佛，既见是已，皆大欢喜。’是表诸佛之道同也。七、空中唱声。经曰：‘即时诸天于虚空中，高声唱言。(中略)名妙法莲华经，教菩萨法诸佛所护念，汝等当深心随喜。’是表于未来此教法之被流通也。即四一之中之教一也。八、南无释迦牟尼。经曰：‘彼诸众生闻虚空中声已，合掌向娑婆世界，作如是言：南无释迦牟尼佛。’是一示佛弟子，表四一中之人一。一表未来有人一也。九、遥散诸物云聚而来。经曰：‘以种种华香，(中略)珍宝妙物，皆共遥散娑婆世界。所散诸物从十方来譬如云集，变成宝帐。遍覆此间诸佛之上。’是表檀波罗蜜于未来有行一也。十、十方通同。经曰：‘于时十方世界通达无碍。如一佛土。’是表未来之理一也。见法华经如来神力品。问：何以知此十相表现意，复表将来之意？答曰：于下文‘我以是神力，于无量无边百千万亿阿僧祇劫为嘱累故，说此经功德。’观之，表现表将，其义明矣。见法华文句十之一。 　　 
