(名数)一、心行称理摄散名止。二、止不滞寂，不碍观事。三、由理事交彻而必俱遂使止观无碍而双运。四、理事形夺而俱尽，故止观两亡而绝寄。五、绝理事无碍之境，与泯止观无碍之心，二而不二，故不碍心境而一味，不二而二，故不碍一味而心境。六、由即理之事摄一切法故，即止之观，亦见一切。七、由此事即是彼事故，今止观见此心即是彼心。八、由前中六则一多相入而非一。七则一多相是而非异，此二不二同一法界，止观无二之智，顿见即入二门，同一法界而无散动。九、由事则重重无尽，止观亦普眼齐照。十、即此普门之智为主，故顿照普门法界时，必摄一切为伴，无尽无尽。出宗镜录三十五。 　　 
