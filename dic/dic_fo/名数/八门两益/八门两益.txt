(名数)因明入正理论一部所明也。八门者何？一曰能立，因喻满足，圆成宗义，生他之正智者也。二曰能破，检出他过失之量，我能斥其非(名之曰显过破)，或立量而破之(名之曰立量破)者也。三曰似能立，宗因喻之三支互有缺，或三支完全，而所陈有过(三十三过是也)，堕于自负者也。四曰似能破，他量圆满，妄为弹诘，或立量而破之者也。五曰现量，例如眼识之于色，耳识之于声，定心之于诸境，能缘之心符于境之自体者也。六曰比量，例如见烟而知火，以极成之因喻而比知未许之宗义者也。七曰似现量，如目见玄黄，谓为见瓶，能缘之心妄为计度，与境之自相不符者也。八曰似比量，妄兴因喻，过成邪宗者也。此八门中，能立能破，皆有立者自发言，开悟他敌者及证义者之益。似能立，似能破，虽不使他敌者开悟，而有使证义者生解之益，故皆以之为悟他之益。其次真似之现量比量，均为发言立量，就立者之自智而分别者，智能自悟而不能悟他。故以之为自悟之益。然则前四门，为关于言语之上者，后四门为关于自智之上者。则当先自悟而后悟他。盖以不自证，即不能使他悟也。然因明之法。原在利他。故悟他为先而自悟在后。因明入正理论开益颂曰：‘能立与能破，及似唯悟他，现量与比量，及似唯自悟。’ 　　 
