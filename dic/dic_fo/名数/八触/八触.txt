(名数)身有所感触，谓之触。将得初禅定时。身中生八种之感触。谓之八触：一曰动触，坐禅时，俄而身起动乱之象也。二曰痒触，俄而身痒如无置身处也。三曰轻触，身轻如云如尘，有飞行之感也。四曰重触，俄而身重如大石，不能少动也。五曰冷触，俄而身如水冷也。六曰暖触，身热如火也。七曰涩触，身如木皮也。八曰滑触，身滑如乳也。考此八触发生之原因。欲得初禅定时。上界之极微，入于欲界之极微而相替。地水火风狂乱而如此发动也。不知此法相之人，骤起惊怖，思我今发病，驰回不已，遂乱血道，真为狂气矣(此依止观九，止观八无动痒二者，有软粗二者)。止观八曰：‘八触者：心与四大合则有四正体触。复有四依触，合成八触。重，如沉下；轻，如上升；冷，如冰室；热，如火舍；涩，如挽逆；滑，如磨脂；软，如无骨；粗，如糠肌。此八触，四上四下，入息顺地大而重，出息顺风大而轻；又入息顺水大而冷，出息顺火大而热；又入息顺地大而涩，出息顺风大而滑；又入息顺水大而软，出息顺火大而粗。 　　 
