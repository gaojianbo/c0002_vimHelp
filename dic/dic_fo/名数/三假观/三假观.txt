(名数)一、法假虚实观，色阴之法是也。二、受假虚实观，受想行识之四阴是也。三、名假虚实观，法受之二是也。此三者自实无体，依他方有，故皆称为假。虚实观者，一虚一实，相形而不得称，三者皆虚，凡夫谓为实，智者以为虚，实即为虚，故名虚实。是通教之意也。若依别教之意，则三假之中，各有三观，法即虚，是空观也。假即实，一色一香，莫非般若，是假观也，观之一字，是中观也。空假是方便道，故不立观之名，入于中道，故方独称为观。受及名准此可解。说详仁王经合疏上。 　　 
