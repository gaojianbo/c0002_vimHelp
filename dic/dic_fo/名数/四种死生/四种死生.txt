(名数)佛尝就人之死次受生，对波斯匿王之问说四种之死生。一从冥入冥，世人生于卑贱之家，旃陀罗之家，及种种下贱之家，贫穷活命，形体憔悴，作卑贱之业，名为冥。处此冥中，复于身口意行恶业，死而堕于恶趣也。二从冥入明，处前述之冥中，于身口意行善业，身坏命终，而生于人天也。三从明入冥，生富贵之家或刹帝利婆罗门长者之家，受身端正，多财多智，是为明。于此明中身口意行恶业，命终之后，生于恶趣，受无量之苦也。四从明入明，于明中身口意行善业，勤修福德，而生于天上也。此说出杂阿含经。 　　 
