(名数)一，贪烦恼，染着为性，生苦为业。二，嗔烦恼，憎恚为性，不安与恶行之所依为业。三，痴烦恼，于诸理事迷闇为性，一切诸惑之所依为业。四，慢烦恼，恃己于他高举为性，生苦为业。五，疑烦恼，于诸谛理犹豫为性，能障信心为业。六，恶见烦恼，颠倒推求之恶慧为性，能障善见而生苦为业。此恶见之中有五种：一身见，固执实我也。二边见，偏执我之断常也。三邪见，拨无因果之理也。四见取见，固执自己之恶见也。五戒禁见，固执非理之戒禁也。因而合之则为六烦恼，开之则为十烦恼。是为诸惑中之根本，余惑以之为体为所依而生，故名之为本惑，亦名为根本烦恼。台家分之为利钝之二使，前五烦恼为五钝使，后五恶见为五利使。见唯识论六，百法问答钞一。 　　 
