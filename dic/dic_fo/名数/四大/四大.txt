(名数)地水火风也。依俱舍论言，此四大有假实二种，其实者，称为四界或四大界，假者，单云四大。实之四大，一地大，性坚，支持万物。二水大，性湿，收摄万物。三火大，性暖，调熟万物。四风大，性动，生长万物。此四者，以造作一切之色法，故谓之能造四大。其体触处所摄，唯为身根所得。身根触诸色而觉知坚湿暖动也。假之四大，则世间所称之地水火风也，此四大虽其实为地水火风及色声香味触九法之假和合，然其中坚性最增盛者名为地，乃至动性最增盛者名为风。要之实之四大为能造，假之四大属于所造也。若据成实论意，则无实之四大，唯有假之四大，以色香味触之四尘为一切色法之能造。四尘和合，方成四大。故四大唯为假法。要之一切有形有质之物，无非为四大之所造(俱舍)，无非为四大之和合(成实)，故称之为大也。或以之分为二种，称正报之人身为内之四大，或称为有识之四大，依报之诸色曰外之四大，或云无识之四大。圆觉经曰：‘妄认四大为自身相。’又曰：‘恒作此念，我今此身四大和合，所谓发毛爪齿皮肉筋骨髓脑垢色皆归于地，唾涕脓血津液涎沫痰泪精气大小便利皆归于水，暖气归于火，动转归于风。四大各离，今者妄身当在何处？’璎珞经二曰：‘四大有二种：一有识，二无识。’最胜王经五曰：‘譬如机关由业转，地水火风共身，随彼因缘招异果，同在一处相违害，如四毒蛇居一箧。’梵Mah&amacron;bh&umacron;ta。 　　 
