(衣服)南山旧律家之说，三衣之下覆于左肩之片衣云只支，覆于右肩之片衣云覆肩衣(义净新律家谓只支，覆肩，为梵汉两语而一物也)，魏代缝合此二物名之为偏衫。截领开裾，犹存本相也。资持记作褊衫。说文：褊、衣也。六物图曰：‘此方往古并服只支，至后魏时始加右袖，两边合谓之褊衫，截领开裾，犹存本相。故知偏衫左肩，即本只支，右边即覆肩也。’僧史略曰：‘后魏宫人见僧自恣偏袒右肩，乃一施肩衣，号曰偏衫。全其两肩两袖，失只支之体。自魏始也。’释氏要览曰：‘偏衫，古僧依律制，只有僧祇支(此名覆膊，亦名掩腋衣)，此长覆左膊及掩右腋，盖衬三衣，故即天竺之仪也(案已上准于新律家之义)。竺道祖魏录云：魏宫人见僧袒一肘不以为善，乃作偏袒，缝于僧祇支上相从，因名偏衫。今开脊接领者盖魏遗制也。’ 　　 
