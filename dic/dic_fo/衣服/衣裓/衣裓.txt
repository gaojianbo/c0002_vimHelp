(衣服)长方形之布帛，男女多挂于肩，用以拭手，或盛物。法华经譬喻品曰：‘当以衣裓，若以几案，从舍出之。’阿弥陀经曰：‘各以衣裓盛众名华，供养他方十万亿佛。’义疏五曰：‘衣裓者，衣衿也。’玄赞五曰：‘裓者，孤得反，衣襟也。(中略)天仙之衣，应是彼类。’案悬于肩，则宜谓之裓，今见天人之像自两肩长垂者是也。又，一说，衣裓，本来花器之称。法华文句五下曰：‘三藏法师云：衣裓，是外国盛花之器。’天台之阿弥陀经义记曰：‘衣裓是盛花器，形如函，而有一足，手擎供养。’象器笺十九曰：‘僧家散花器，名衣裓。其器小竹笼，以贮花而散之。’ 　　 
