(衣服)与直裰同。传灯录曰：‘普化谓市人乞我一个直裰。’林逋寄李山人诗曰：‘身上只衣粗直掇，马前长带古偏提。’苏辙孔平仲惠蕉布诗曰：‘更得双蕉缝直掇，都人浑作道人看。’按，说文，[袖-由+毒]，衣躬缝也。集韵云：或作[袖-由+笃]，[袖-由+督]。又周礼疏，中央为督，所以督率两旁。庄子养生主：缘督以为经。音义亦云中也。六书故云：人身督脉，当身之中，贯彻上下，故衣缝当背之中达上下者，亦谓之督。据此则直掇字，本当作[袖-由+毒]，而督亦可借用。若裰则补破之义，不应联直字为名，作掇则更无义矣。 　　 
