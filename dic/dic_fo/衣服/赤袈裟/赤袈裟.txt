(衣服)又作赤衣，绛袈裟，赤绛衣等。根本毗奈耶三十九，以青泥赤三色为佛制之坏色，曰：‘赤者谓树赤皮。’是为十诵律十五所谓之茜色，四分律十六等所谓之木兰色，非为纯赤色。故十诵律十五，萨婆多毗尼毗婆沙八，禁用青黄赤白黑五种之纯色，谓若得赤衣，应三种净。毗奈耶杂事二十九曰：‘时大世主闻佛去已，与五百释女，自剃头发皆着赤色僧伽胝衣。’善见律毗婆沙二记末阐提身着赤衣，西域记一梵衍那国条谓：‘商诺迦缚娑九条僧伽胝衣，绛赤色，设诺迦，草皮之所绩成也。’此皆指茜色者。盖印度，律之五部，似各异其服色，舍利弗问经谓昙无屈多迦部着赤色，三千威仪卷下谓萨和多部着绛袈裟。僧史略上谓汉魏之世，出家者多着赤布僧伽梨，为昙无德之僧先到汉土也。以此征之，可见吾国早已用之。密教亦重此色，陀罗尼集经一金轮佛顶像法下曰：‘于其叠上，画世尊像，身真金色，着赤袈裟。’要略念诵经曰：‘谛观佛身犹如紫金，有三十二相八十种好，被赤袈裟，跏趺坐。’ 　　 
