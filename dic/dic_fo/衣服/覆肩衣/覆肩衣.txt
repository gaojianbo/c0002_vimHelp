(衣服)依南山之旧律家，则覆肩衣只支为二物，覆肩衣为覆右肩者，只支为覆左肩者，是比丘尼受持五衣中之二衣也。其本制兴于比丘尼。但智度论记佛，对阿难特听覆肩衣，别有缘由。又汉地之风，不好露体，故仿阿难，两用只支与覆肩衣。遂制出缝合两衣而为褊衫者云。此以四分律以三衣与只支及覆肩衣为五衣，因而为比丘尼之受衣也。又义净之新律家以此二者为梵汉之异名，非为二物。覆肩衣即只支，正音名僧脚畸。智度论所谓覆肩衣，亦覆左肩。乃只支之事也(然四分律以为别衣者一重之物曰只支，二重三重之物曰覆肩衣，十八物图引僧祇律曾释之)。智度论三曰：‘阿难端正清净如好明镜，(中略)女人见之欲心即动，是故佛听阿难着覆肩衣。’行事钞下之一曰：‘僧祇支法，此是中国梵言，此翻云上狭下广衣，(中略)僧祇只支覆肩衣，长四肘广二肘，如是受持。’又曰：‘是衣厥修罗，长四肘广二肘半(准似只支国语不同)，是衣覆肩衣，长四肘广二肘。’六物图曰：‘初制意者，尼女报弱，故制只支披左肩以衬袈裟。又制覆肩掩于右膊开遮形丑，是故尼众用五衣。大僧又有畜用，但是听衣耳(非制衣)。二释名者，梵语僧祇支，此云上狭下广衣，覆肩华语，未详梵音。’ 　　 
