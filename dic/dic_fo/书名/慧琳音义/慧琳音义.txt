(书名)本名一切经音义。西明寺慧琳法师撰，故称为慧琳音义。一百卷。宋高僧传五曰：‘慧琳始事不空三藏为室洒，内持密藏，外究儒流。印度声明，支那训诂，靡不精奥。尝谓翻梵成华，华皆典故。典故则西干细语也。遂引用字林，字统，声类，三苍，切韵，玉篇，诸经杂史，参合佛意，详察是非，撰成大藏音义一百卷。起贞元四年，迄元和五载，方得绝笔。贮其本于西明藏中，京邑之间，一皆宗仰。’黎养正序曰：‘琳书既兼揽玄应、慧苑、窥基、云公四家音训，复亲承不空三藏指定梵文音义，上通秦汉，近挹隋唐，乃至西土方言，人文地理，亦皆不遗不溢，囊括群有。理事无碍，信乎无美而弗备也。’余见一切经音义条。 　　 
