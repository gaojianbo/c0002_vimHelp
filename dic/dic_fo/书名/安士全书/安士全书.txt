(书名)周梦颜着。是书凡四种。印光法师曰：‘安士先生，姓周，名梦颜，一名思仁。江苏昆山诸生也。博通三教经书，深信念佛法门。弱冠入泮，遂厌仕进。发菩提心，著书觉民。欲令斯民先立于无过之地，后出乎生死之海。故着戒杀之书，曰万善先资。戒淫之书，曰欲海回狂。良以众生造业，唯此二者最多，改过亦唯此二者最要。又着阴骘文广义，使人法法头头，皆知取法。皆知惩戒。批评辩论，洞彻精微。可谓帝君功臣。直将垂训之心，彻底掀翻，和盘托出。使千古之上，千古之下，垂训受训，两无遗憾矣。以其以奇才妙悟，取佛祖圣贤幽微奥妙之义，以世间事迹文字发挥之，使共雅俗同观，智愚共晓故也。又以修行法门，唯净土最为切要。又着西归直指一书。明念佛求生西方，了生脱死大事。良以积德修善，只得人天之福，福尽还须堕落。念佛往生，便入菩萨之位，决定直成佛道。前三种书，虽教人修世善，而亦具了生死法。此一种书，虽教人了生死，而又须力行世善，诚可谓现居士身，说法度生者。不谓之菩萨再来，吾不信也。’ 　　 
