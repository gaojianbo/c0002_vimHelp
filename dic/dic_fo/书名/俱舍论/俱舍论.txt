(书名)阿毗达磨俱舍论之略称。世亲作。唐玄奘译。三十卷。阿毗为对。达磨为法，俱舍为藏。六足发智婆沙等萨婆多部之诸论，名为对法论藏。有摄持与所依之二义，第一义为此论摄持包含彼对法论中之胜义，故名此论曰对法藏。即对法之二字，属于彼本论，藏之一字，属于此论。第二义为彼本论乃此论之所依，故名为藏。即三字共为彼本论之名也。然则此论乃全以彼论为所依而造者。故亦全取彼之名为此论之名。在六释中，全取他名之有财释也。俱舍论一曰：‘摄彼胜义依彼故，此立对法俱舍名。’正理论一曰：‘藏或所依，犹如刀藏。’书中举说有漏无漏之诸法。最末之一卷说无我。俱舍宗所依之论也。各家之注述如下：俱舍论法宗原一卷，唐普光撰。俱舍论颂疏序记一卷，唐法盈修。俱舍论颂疏义钞六卷，唐慧晖述。俱舍论记三十卷，唐普光述。俱舍论疏三十卷，唐法宝撰，缺卷十二。俱舍论颂释疏二十九卷，唐圆晖述。俱舍论颂疏记二十九卷，唐遁麟述。俱舍论颂疏卷三十，某补作。 　　 
