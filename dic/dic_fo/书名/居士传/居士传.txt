(书名)清彭际清着。为传五十六。列人二百二十七。附列者又七十七人。其发凡曰：‘佛门人文记载，其专系宰官白衣者，故有佑法师宏明集，宣律师广宏明集，心泰佛法金汤，姚孟长金汤征文录，夏树芳法喜志。其以沙门为主兼收外护者，则有志磐佛祖统纪，念常佛祖通载，以及传灯录，续传灯录，五灯会元，东林传，往生传诸书。所录事言，互有详略。或失之冗，或失之疏。至朱时恩居士分灯录，郭凝之先觉宗乘，李士材居士禅灯录，并本五灯，止扬宗乘。于诸三昧法门，有所未备。今节取诸书者十之五，别征史传诸家文集，诸经序录，百家杂说，视诸书倍之。裁别缀属，成列传五十余篇。详其入道因缘，成道功候，俾有志者，各随根性，或宗，或教，或净土，观感愿乐，具足师资(云云)。’等不等观杂录三曰：‘居士传内汪大绅评语，直截痛快，实具宗匠手眼。但其中每引程朱为契合，似觉不类。度其意，无非欲引理学家究明心宗耳。然理学家既宗程朱，决不信有此事。是汪君援引之意，不能令儒者生信，反令儒者易视禅宗，以为不出程朱心学矣。甚哉！立言之不可不慎也。予愿他日重刻此传，将评语内与儒家牵合者节去，未始非护法之一端也。’ 　　 
