(图像)又称阿弥陀佛五十菩萨像，阿弥陀五十二尊曼荼罗。或名五通曼荼罗。即以阿弥陀佛为中心，图绘五十二尊佛菩萨像之曼荼罗也。原为印度鸡头摩寺五通菩萨感得之瑞像，故有此称。据集神州三宝感通录卷中，昔天竺鸡头摩寺五通菩萨，往安乐世界，白阿弥陀佛言：娑婆众生，愿生净土，无佛形像，愿求无由。请垂降许。佛言汝且前去，寻当现彼。及菩萨还，其像已至。一佛五十菩萨，各坐莲华，在树叶之上。菩萨取叶，而图写所在，流布远近。汉明帝感梦使往祈法，便获迦叶摩腾等，至洛阳。后腾姊之子作沙门，持此瑞像，又达此国，所在图之。未几，赍像西返。而此图传流不甚广。魏晋已来年代久远，又经灭法，经像湮除，此瑞迹殆将不见。隋文帝开教，有沙门明宪，从高齐道长法师所，得此一本，说其本起与传符。以是图写流布，遍于宇内。时北齐画工有曹仲达者，善丹青，妙尽梵迹，传模西瑞，为京邑所推。今寺壁之正阳皆其真范也。又隋江都安乐寺慧海，从齐州僧道诠得此图像，图写礼忏，具如续高僧传第十四等所记。尔来传写此像者亦多。案阿弥陀净土之变相，流布后代者不少，当以此像为最古也。 　　 
