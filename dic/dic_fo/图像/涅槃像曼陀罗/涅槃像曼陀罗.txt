(图像)画释尊横卧宝床，五十二类异众围绕之而哀恸之相也。画虚空云中有一僧，携锡杖立于前，无数天人从于后而降临之相者，是尊者阿那律(又曰阿泥楼驮)，于如来身入棺后，升忉利天，以世尊入灭之事，告摩耶夫人，摩耶闻之哀慕，自天下趣于双树间也。见摩诃摩耶经下。佛北首下娑罗树之枝，遥悬锦囊及锡杖者，是为佛之钵盂及锡杖。佛入灭时手付阿难者也。见菩萨处胎经一。佛之足下有二老婆抚如来之足而涕泣者，悲身贫不能如余人为前后之供养也。见小乘大般涅槃经下。佛前一比丘迷倒，余僧垂手而慰之者，阿难深没忧海，投如来前如死人，阿那律安慰之，使于如来致四问之状也。见智度论二。大力士之悲哽鸣咽相，是金刚力士也。见佛入涅槃密迹金刚力士哀恋经。 　　 
