(图像)寺院门颊所画轮回五趣之生死状也。有部毗奈耶三十四曰：‘佛在王舍城羯兰铎迦池竹园中。(中略)当尔之时四众云集，来听法要，人众喧嚣，世尊知而故问具寿阿难陀曰：何故大目干连处四众云集？时阿难陀白佛言：世尊！具寿大目干连游行五趣见诸苦恼，于四众中具说其事，由此诸人为听法故皆来集会。尔时世尊告阿难陀：非一切时处常有大目干连，如是之辈颇亦难得，是故我今敕诸苾刍，于寺门屋下画生死轮。时诸苾刍不知画法，世尊告曰：应随大小圆作轮形处中安毂；次安五辐表五趣之相；当毂之下画捺洛迦；于其二边画傍生饿鬼；次于其上可画人天；于人趣中当作四洲，东毗提诃、南赡部洲、西瞿陀尼、北拘卢洲；于其毂处作圆白色，中画佛像；于佛像前应画三种形，初作鸽形表多贪染、次作蛇形表多嗔恚、后作猪形表多愚痴；于其辋处应作溉灌轮像，多安水罐画作有情生死之像，生者于罐中出头，死者于罐中出足；于五趣处各像其形；周围复画十二缘生生死之相，所谓无明缘行乃至老死、无明支应作罗刹形、行支应作瓦轮像、识支应作猕猴像、名色支应作乘船人像、六处支应作六根像、触支应作男女相摩触像、受支应作男女受苦乐像、爱支应作女人抱男女像、取支应作丈夫持瓶取水像、有支应作大梵天像、生支应作女人诞孕像、老支应作男女衰老像、病支应作男女带病像、死支应作舆死人像、忧应作男女忧戚像、悲应作男女啼哭像、苦应作男女受苦之像、恼应作男女挽难调骆驼像；于其轮上应作无常大鬼蓬发张口长舒两臂抱生死轮，于鬼头两畔书二伽他曰：汝当求出离，于佛教勤修，降伏生死军，如象摧草舍，于此法律中，常修不放逸，能竭烦恼海，当尽苦边际；次于无常鬼上应作白圆坛，以表涅槃圆净之像。’有部毗奈耶杂事十七曰：‘给孤长者施园之后作如是念，若不彩画便不端严，佛若许者我欲庄饰，即往白佛。(中略)佛言：长者于门两颊应作执杖药叉，次傍一面作大神通变，又于一面画作五趣生死之轮。’ 　　 
