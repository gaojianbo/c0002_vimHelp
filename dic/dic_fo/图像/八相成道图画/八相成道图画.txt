(图像)有部毗奈耶杂事三十八曰：‘尔时世尊才涅槃后，大地震动，时大迦摄波作是念：此未生怨王，胜身之子，信根初发，彼若闻佛入涅槃者，必呕热血而死，我今宜设方便。作是念已，即命城中行雨大臣，仁今知不，佛已涅槃，未生怨王信根初发，彼若闻佛入涅槃者，必呕热血而死。我今宜可豫设方便，即依次第而为陈说。仁今疾可诣一园中，于妙堂殿如法图画佛本因缘。菩萨昔在睹史天宫，将欲下生，观其五事，托生母胎。既诞之后，踰城出家，苦行六年，坐金刚座菩提树下成等正觉。(中略)于诸方国，在处化生，利益既周，将趣圆寂，遂至拘尸那城娑罗双树，北首而卧入大涅槃。如来一代所有化迹，既图画已，白王观其图画。(中略)行雨大臣一如尊者所教之事，次第作已。(中略)王至园所，见彼堂中图画新异，始从诞生，乃至倚卧双林。王问臣曰：岂可世尊入涅槃耶？是时行雨默然无对。王见是已，知佛涅槃，即便号啕闷绝，宛转于地。’是为圆通八相成道之滥觞，世之为涅槃像者，基因于此。 　　 
