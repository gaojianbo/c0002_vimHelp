(异类)Er&amacron;pattra，伊罗钵龙王，毁佛之禁戒，损伤树叶。以此因缘，命终而受龙身。佛本行集经三十一曰：‘尔时海内伊罗钵(此言香叶)，王既受龙身，心生厌离，欲求解脱。而作是念：往昔迦叶如来，亲授我记。汝大龙王，从今已去，过若千万亿年，当有一佛出现于世，号释迦牟尼佛陀。今既过如是无量亿年，颇有佛出世以不？而依那罗陀童子仙，始知释迦世尊出世，伊罗钵龙王与那罗陀，相随共向于世尊所。(中略)伊罗钵龙王，即白佛言：世尊我念往昔，有佛出世，名曰迦叶如来。我于彼中，出家修行。我时见一草，名曰伊罗。我时以手，斫取彼草，执捉将诣佛所，白彼佛言：若有比丘，斫于此草，得何果报？时彼世尊，即报我言：汝知若人故心斫断此草，当堕牢固地狱。我于尔时闻此佛语，心中不信。以不取彼佛语故，不受其教诲。又自思惟：但斫此草，有何果报？以既不信故，造波夜提罪，不舍此邪见，命终已后，遂即生长寿龙中。是故彼时，为我立名，名伊罗钵也。’四分律一曰：‘所造恶虽微，慎莫谓为轻。如破伊罗叶，常在于龙中。’庄严经论三曰：‘伊罗钵龙王，以其毁禁戒，损伤树叶故，命终堕龙中。’ 　　 
