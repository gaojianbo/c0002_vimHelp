(异类)Pa?ika’，又曰半支迦，般止柯，散支，散支迦，般阇迦，德叉迦。八大夜叉之第三，鬼子母之夫也。大日经疏五曰：‘半只迦，旧曰散支。’毗奈耶杂事三十一曰：‘昔王舍城内一山边有药叉神，名曰娑多。北方犍陀多罗国复有药叉，名半遮罗。娑多娶妻生女，容貌多严，见者爱乐。其生之时，诸药叉众咸皆欢庆，诸亲立字名曰欢喜(即鬼子母神)。半遮罗妇有娠，月满生儿，名曰半支迦。昔曾二人指腹为亲，半支迦即娶欢喜为妻。’呵哩底母经曰：‘有大药叉女名曰欢喜，容貌端严，有五千眷属，常住支那国护持世界。是娑多大药叉将之女，娉半支迦大药叉将(昔云散指者讹)，生五百子。’大药叉女欢喜母并爱子成就法曰：‘佛至王舍城竹林精舍为诸人天演说法要，时有大药叉女名曰欢喜，容貌端严，有五千眷属，常住支那国护持世界。是沙多大药叉将之女，聘半支迦大药叉将(名散指者讹)，生五百子。’杂宝藏经七曰：‘鬼子母者，是鬼神王般阇迦妻。’陀罗尼集经七曰：‘鬼子母夫字德叉迦。’。孔雀王咒经下曰：‘般止柯大药叉军主，诃梨底药叉女，及五百子等所随喜。’孔雀明王经曰：‘散指迦大将，诃利帝母，及五百子。’见散支条。 　　 
