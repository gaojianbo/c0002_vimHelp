(异类)R&amacron;huasura，具曰罗睺罗阿修罗。四种阿修罗王之一。罗睺罗译执月。此阿修罗王与帝释战时，能以其手执日月，障蔽其光，故名。法华文句二曰：‘罗睺者，此云覆障，障持日月者也。’法华嘉祥疏二曰：‘罗睺者，此云障持，又云吸气。(中略)问何故修罗手障月？答：婆沙云：月是帝释军前锋，故以手障之而欲食月。正法念经云：日月放光障修罗眼令不见，故以手障之。’智度论十曰：‘一时罗睺罗阿修罗王欲啖月，月天子怖，疾到佛所说偈：大智精进佛世尊，我今归命稽首礼。是罗睺罗恼乱我，愿佛怜愍见救护。佛与罗睺罗而说偈言：月能照暗而清凉，是虚空中天灯明。其色白净有千光，汝莫吞月疾放去。是时罗睺罗怖懅流汗，即疾放月波梨。’法华玄赞二曰：‘罗睺此云执日，非天(阿修罗)与天斗时，将四天王天先与其战，日月天子放盛光明射非天之眼。此为非天之前锋，以手执日障蔽其光，故云执日。’ 　　 
