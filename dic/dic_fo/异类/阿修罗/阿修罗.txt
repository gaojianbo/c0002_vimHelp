(异类)Asura，又作阿须罗。旧称阿修罗，阿须伦，阿苏罗，阿素罗。译曰无端，容貌丑陋之义。又曰无酒，其果报无酒之义。新称阿素洛。译曰非天。其果报胜似天而非天之义。为常与帝释战斗之神。六道之一。八部众之一。名义集二曰：‘阿修罗，旧翻无端正。男丑女端正，新翻非天。’西城记九曰：‘阿素洛，旧曰阿修罗，又曰阿须伦，又曰阿苏罗，皆讹也。’法华文句五曰：‘阿修罗，此云无酒。四天下采华，酝于大海。鱼龙业力，其味不变。嗔妒誓断，故言无酒神。’大乘义章八末曰：‘阿修罗者，是外国语，此名劣天。又人相传名不酒神。’玄应音义三曰：‘阿修伦，又作阿修罗，皆讹也，正言阿素洛。此译云：阿无也，亦云非。素洛云酒，亦云天。名无酒神，亦名非天。经中亦名无善神也。’ 　　 
