(异类)娑竭罗龙王S&amacron;gara－n&amacron;gar&amacron;ja之女，八岁，诣灵鹫山，现成佛之相。法华经提婆品曰：‘尔时文殊师利坐千叶莲华，大如车轮。俱来菩萨亦坐宝莲华，从大海娑竭罗龙宫，自然涌出，住虚空中。诣灵鹫山，从莲华下，至佛前，头面敬礼二世尊(释迦与多宝)足。(中略)智积菩萨问文殊师利言：此经甚深微妙，诸经中宝，世所希有，众生勤加精进，修行此经，有速得佛者否？文殊师利言有。娑竭罗龙王女，年始八岁，智慧利根，善知众生诸根行业，得陀罗尼。诸佛所说甚深秘藏，悉能受持，深入禅定，了达诸法，于刹那顷，发菩提心，得不退转。(中略)智积菩萨言：我见释迦如来于无量劫难行苦行，积功累德，求菩提道，未曾止息。(中略)然后乃得成菩提道。不信此女于须臾顷，便成正觉。言论未讫时，龙王女忽于现前，头面礼敬。(中略)尔时舍利弗语龙女言：谓汝不久得无上道，是事难信，所以者何？女身垢秽，非是法器。云何能得无上菩提？佛道悬旷，经无量劫，勤苦积行，具修诸度，然后乃成。又女人身犹有五障。(中略)云何女身速得成佛？尔时龙女有一宝珠，价直三千大世界，持以上佛。佛即受之。龙女谓智积菩萨尊者舍利弗言：我献宝珠，世尊纳受，此事疾不？答言甚疾。女言以汝神力，观我成佛，复速于此。当时众会皆见龙女忽然间变为男子，具菩萨行，即往南方无垢世界，坐宝莲华，成等正觉，三十二相，八十种好，普为十方一切众生演说妙法。’ 　　 
