(异类)梵语，薜荔哆Preta，译曰饿鬼。三涂之一。法华经云：受地狱饿鬼畜生之苦是也。又为六趣之一。饿鬼趣常苦饥饿，由其所受果报不同，而有胜劣。有福德者，则为山林冢庙之神。下者居不净处，不得饮食，常受刀杖之苦。杂心论八曰：‘从他希求故，说饿鬼。’婆沙论百七十二曰：‘有说饥渴增故名鬼，由彼积集感饥渴业，经百千岁，不得闻水名，岂能得见，况复得触。有说被驱役故名鬼，恒为诸天处处驱役驰走故。有说多希望故名鬼，谓五趣中，从他有情。多希望者，无过此故。’大乘义章八末曰：‘言饿鬼者，如杂心释，以从他求故名饿鬼。又常饥虚，故名为饿。恐怯多畏，故名为鬼。’此鬼类中。有有药叉罗刹之大威德者，故新译曰鬼，不曰饿。然旧译之经论，名曰饿鬼，以鬼类中饿鬼最多故也。 　　 
