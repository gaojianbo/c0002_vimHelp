(神名)守护境界之神。公羊传注曰：‘社者土地之主也。’俗称里社之神曰土地，本此。孝经纬曰：‘社者土地之神，土地阔，不可尽祭，故封土为社以报功也。’通俗编曰：‘今凡社神俱呼土地，惟茔旁所祀称后土。’邱浚家礼仪节曰：‘温公书仪本开元礼，家礼本书仪。其丧礼，开茔域及窆与墓祭，俱祀后土。后土之称，对皇天也。士庶家有似乎僣，文公集有祀土地文，今拟改后土氏亦为土地之神。’[囗@又]太平御览引裴元新言曰：‘俗间有土公之神，云土不可动。今元有五岁女孙卒病，诣市卜，云犯土。乃即依方治之，病率愈，然后知天下果有土神矣。’齐民要术曰：‘载祝麴文曰：东方青帝土公，南方赤帝土公，西方白帝土公，北方黑帝土公，中央黄帝土公。主人某甲，谨相祈请云云。今祝土者所举土神名号，尤繁伙焉。’ 　　 
