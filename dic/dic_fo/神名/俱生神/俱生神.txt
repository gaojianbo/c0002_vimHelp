(神名)与一切人之出生俱生而记人之善恶者。玄奘译之药师本愿经曰：‘诸有情有俱生神，随其所作，若罪若福，皆具书之。尽持授与琰魔法王。尔时彼王，推问其人，算计所作，随其罪福，而处断之。’青丘之药师经古迹下曰：‘传说：本识与身生，故名俱生神。能熏习故，言具书持。表法王故言授与，由业威力，似神相现。’善珠之药师经钞下曰：‘言俱生神者，若约实而言：神即识，俱生神者，即阿赖耶识，以阿赖耶识是受生之主与身俱时而生，故名俱生。随诸有情所作罪福皆熏在阿赖耶识中，故言随其所作乃至皆具书之。’[囗@又]一说药师经之俱生神，指华严经之同生同名二神。六十华严经四十五曰：‘如人从生有二种天常随侍卫：一曰同生，二曰同名。天常见人，人不见天。如来神变，亦复如是。非诸声闻所能知见，唯诸菩萨，乃能睹见。’药师经钞下曰：‘伦法师云：俱生神者，即如净土三昧经说，同生同名二神，及华严等有文也。’ 　　 
