(神名)礼记月令曰：‘孟夏之月，共祀灶。’又祭法曰：‘庶士庶人立一祀，或立户，或立灶。’御览引淮南子万毕术曰：‘灶神晦日归天白人罪。’(万毕人姓名，见灶策列传，盖八公之辈，有术一卷，高诱所注，见淮南外篇，今亡)。陆灶蒙祀灶解曰：‘灶神以时录人功过，上白于天，当祀之，以祈福祥。’周礼注曰：‘颛顼氏有子曰黎，祀为灶神。’淮南子氾论训曰：‘炎帝作火而死为灶。’庄子达生篇曰：‘灶有髻。’音义司马彪云曰：‘髻灶神，着赤衣，状如美女。’许慎五经通义，谓灶神姓苏，名吉利。或云姓张，名单，字子郭。其妇姓王，名抟颊，字卿忌。酉阳杂俎谓神名隗，一名壤子。有六女，皆名察洽。其属神有天帝娇孙，天帝大夫，硎上童子，突上紫官等。按诸说不同，流俗称之曰灶君，或曰灶王。战国策复涂侦谓卫君曰：昔日臣梦见灶君。唐李廓镜听词曰：匣中取镜辞灶王，君与王皆经道之，而灶君尤古。 　　 
