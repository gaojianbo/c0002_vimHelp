(神名)邪神也。龙城录曰：‘柳州旧有鬼，名五通。余始到，不之信。一日偶发箧易衣，尽为灰烬。乃为文醮诉于帝，帝恳我心，遂尔龙城绝妖邪之怪。’武林闻见录曰：‘嘉泰中大理寺决一囚，数日，见形狱吏云：泰和楼五通神虚位，某欲充之，求一差檄，言差充某神位，得此为据可矣。如其言，经数月，人闻楼上五通神日夜喧哄。吏乃泄前事，为增塑一像，遂寂然。’按，今委巷荒墟多建矮屋，绘版作五神像祀之，谓之五圣。畱青日札云：即五通神也。或谓明太祖定天下，封功臣，梦阵亡兵卒千万请恤。太祖许以五人为伍，处处血食。命江南家立尺五小庙，俗称为五圣堂。然则五圣与五通不同矣。陔余丛考三十五曰：‘钮玉樵谓五通起于明祖，则未必然。按夷坚志，刘举将赴解，祷于钱塘门外九里西五圣行祠，遂登科。为德兴尉，到任奠五显庙。知为五圣之祖祠也。则五圣之祠，宋已有之。七修类稿又谓五通神即五圣也。然则五圣五显五通，名虽异而实则同。夷坚志所载，韩子师病祟，请客以符水治之。见五通神销金黄袍，骑马而去。(中略)如此之类，不一而足。而陈友谅僭号，亦在采石五通庙。则五圣者，宋元已有之。而非起于明祖矣。’ 　　 
