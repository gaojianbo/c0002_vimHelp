(神名)陔余丛考三十五曰：‘王敬哉冬夜笺记，谓城隍之名见于易，所谓城复于隍也。又引礼记天子大蜡八：水庸居其七，水则隍也，庸则城也。以为祭城隍之始，固已。然未竟名之为城隍也。按北史慕容俨镇郢城，梁大都督侯填等舟师至城外，城中先有神祠一所，俗号城王神。俨于是顺人心祷之。须臾风浪大起。凡断其荻洪铁锁三次。城人大喜，以为神助，遂破填等。隋书五行志，梁武陵王纪祭城隍神，将烹牛，有赤蛇绕牛口。是城隍之祀，盖始于六朝也。至唐则渐遍。唐文粹有李阳冰缙云县城隍记，谓城隍神祠典所无，惟吴越有之。是唐初尚未列于祀典。张曲江集有祭洪州城隍神文。杜甫诗有十年过父老，几日赛城隍之句。杜牧集有祭城隍祈雨文。则唐中叶各州郡皆有城隍。五代钱镠有重修墙隍神庙碑记，书大梁开平二年岁在武辰。顾宁人谓以城为墙。以戊为武，盖以朱全忠父名诚，曾祖名茂琳，故避其嫌名而改。陆放翁宁德县城隍记所谓唐以来郡县皆祭城隍是也。宋史苏缄殉节邕州。后交人入寇，见大兵从北来，呼曰：苏城隍来矣，交人惧，遂归。又范旺守城死，邑人为设像城隍以祭。(中略)吴澄记江州城隍庙曰：江右列郡，以汉颍阴侯灌婴配食(按查初白诗，今江西城隍即系灌婴，并非配食矣)，明太祖初封京师城隍为帝。开封临濠东平和滁以王。府曰公，县曰侯。洪武三年去封号，但称某府县城隍之神。’ 　　 
