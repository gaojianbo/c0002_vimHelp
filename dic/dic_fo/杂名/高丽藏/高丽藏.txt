(杂名)高丽国雕刻之大藏经也。又称丽藏，高丽本，丽本或鲜本。案高丽藏经，如前后凡有三幅：一、显宗二年为退治契丹兵之难发愿而刻者。二、为文宗朝所刻者。三为高宗二十四年为蒙兵退散祈愿而刻者。显宗之板本，据义天之诸宗教藏雕印疏所言，为五千轴。藏于符仁寺。高宗二十年，为蒙兵所焚。文宗之刻本，雕造之年次不详。据诸宗教藏雕印疏言‘文考乃镌千万颂之契经。’又寄日本诸法师求教藏疏言‘其开元释教录，智升所撰。贞元续开元释教录，圆照所撰。两本所收之经律论等，洎大宋新翻之经论，总六千来卷，并已雕镂施行。’可略知其卷数。高宗之板本，自二十四年至三十八年，凡阅十六年而刻成。今朝鲜海印寺所藏之经板，即此本也。当勘校之任者为开泰僧统守其，对照宋本契丹本等，校合同异，实为善本。其卷帙总为大乘经五百二十一部，二千一百六十四卷。大乘律二十六部，五十三卷。大乘论九十七部，五百二十四卷。小乘经二百四十部，六百十四卷。小乘律五十四部，四百三十九卷。小乘论三十六部，七百○二卷。西土圣贤集六十八部，一百八十六卷。此土撰述四十部，三百六十三卷。续入四百三十九部，一千五百四十四卷。总计六百三十九函，一千五百二十一部，六千五百八十九卷。 　　 
