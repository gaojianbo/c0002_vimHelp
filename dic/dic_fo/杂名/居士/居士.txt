(杂名)梵语曰迦罗越kulapati，居财之士，居家之士，在家志佛道者。辍耕录曰：‘今人多以居士自号。考之六经，惟礼记有居士锦带。注，谓道艺处士也。’吴曾能改斋漫录曰：‘居士之号，起于商周之时。韩非子书曰：太公封于齐，东海上有居士狂矞华士昆弟二人立议曰：吾不臣天子，不友诸侯，耕而食之，掘而饮之云云。则居士之由来久矣。’魏志管宁传曰：‘胡居士贤者也。’南史曰：‘阮孝绪屏居一室，家人莫得见其面。亲友因呼为居士。到洽筑室岩阿，幽居积岁，时人号曰居士。虞寄居闽中，知刺史陈宝应有异志。恐祸及，乃着居士服，居东山寺。’魏书曰：‘卢景裕不仕，贞素自得，人号居士。’今为在家修禅者之称。注维摩经一：‘什曰：外国白衣多财富乐者，名为居士。肇曰：积财一亿，入居士里。宝货弥殖故，贪着弥深。’天台观音义疏曰：‘居士者，多积贿货，居业丰盈，以此为名也。’慧远维摩经疏一曰：‘居士有二：一广积资财，居财之士，名为居士。二在家修道，居家道士，名为居士。’嘉祥法华义疏十二曰：‘居士有二种：一居舍之士，故名居士。二居财一亿，故名居士。’法华玄赞十曰：‘守道自恬，寡欲蕴德，名为居士。’十诵律六曰：‘居士者，除王王臣及婆罗门种。余在家白衣，是名居士。’ 　　 
