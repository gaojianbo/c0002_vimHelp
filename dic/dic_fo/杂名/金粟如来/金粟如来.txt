(杂名)维摩居士之前身为金粟如来。古来盛传此说，然不见经文之本据，或谓发迹经，思惟三昧经说之，然二经皆不载于经录。维摩经会疏三曰：‘今净名，或云金粟如来，已得上寂灭忍。’谷响集一曰：‘李善所着头陀寺碑，注引发迹经云：净名大士，是往古金粟如来。予(寂照)尝检藏中，不得此经。又按复礼法师十门辨惑论，稽疑曰：穷见维摩神力，掌运如来。但十地之观如来，尚隔罗縠。若维摩是如来助佛扬化，未知何名何号何论何经？请烦上智示下愚。辨惑曰：金粟之名，传而有据者也。自注云：吉藏师云：金粟事出思惟三昧经。自云：(复礼)未见其本。今检诸经录目(寂照)无此经名。穷谓西国有经，东方未译矣。’祖庭事苑三曰：‘十门辨惑论云：维摩是金粟如来。吉藏师云：事出思惟三昧经。自云：未见其本。’李白答湖州司马问诗曰：‘湖州司马何须问，金粟如来是后身。’是李白自比净名居士也。 　　 
