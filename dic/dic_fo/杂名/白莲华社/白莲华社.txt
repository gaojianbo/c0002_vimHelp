(杂名)略曰白莲社。亦曰莲社。晋慧远法师在庐山虎溪东林寺，集慧永慧持道生等名德，刘遗民宗炳雷次宗等名儒缁素一百二十三人，于无量寿佛像前，建誓而修西方之净业。以寺多植白莲，故名莲社。又为愿求莲邦之社团，故名。释氏要览上曰：‘彼院多植白莲，又弥陀国以莲华分九品次第接之，故称莲社。有云：嘉此社人，不为名利淤泥所污，喻如莲华，故名之。’正字通曰：‘团结共事者亦曰社。’僧史略下曰：‘晋宋间有庐山慧远法师，化行浔阳。高士逸人，辐辏东林，皆愿结香花。时雷次宗、宗炳、张诠、刘遗民、周续之等，共结白莲华社，立弥陀像，求愿往生安养国，谓之莲社。社之名始于此也。’ 　　 
