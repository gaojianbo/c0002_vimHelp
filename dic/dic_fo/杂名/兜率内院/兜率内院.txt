(杂名)菩萨最后身之住处也。释迦如来为菩萨时最后之住处，住于此终此生，下生人间而成佛也。今为弥勒菩萨之净土也。此亦菩萨身之最后，彼天四千岁间住于此，已生人间，成佛于龙华树下也。而彼天之四千岁当人中之五十七亿六百万岁。普曜经一曰：‘其兜术天有大天宫，名曰高幢，广长二千五百六十里，菩萨常坐为诸天人敷演经典。’弥勒上生经曰：‘尔时此宫有一大神名牢度跋提，即从座起，遍礼十方佛，发弘誓愿：若我福德应为弥勒菩萨造善法堂，令我额上自然出珠。既发愿已，额上自然出五百亿宝珠。(中略)化为四十九重微妙宝宫。’ 　　 
