(杂名)放当死之鱼介，施食施法之池也。本依金光明经所说流水长者之缘，天台智者始立此法。佛祖统纪三十三曰：‘放生，光明经述流水长者救鱼十千天子报德，此缘起也。智者买断[竺-二+扈]梁，悉罢江上采捕，此立法也。赴计诩狱中之难，报修善堂上之恩，此显验也(此三事并见智者纪)。唐肃宗乾元二年诏天下置放生池，凡八十一所(颜真卿为碑)。本朝真宗天禧元年诏复天下放生池。沿江淮州郡上下水五里并禁采捕(二事并见通塞志)。慈云奏西湖为放生池，以四月八日会郡人纵鱼鸟。法智于南湖以佛生日放鱼鸟祝圣人寿，枢密刘均奉敕撰碑。此皆放生之梗概也。’陔余丛考三十三曰：‘唐乾元中命天下置放生池八十一所。颜鲁公碑云：环地为池，周天布泽。动植依仁，飞潜受护。宋天禧中王钦若奏以杭州西湖为祝圣放生池。郡守王随记之。东坡奏西湖不可废者五，此其一也。其状云：郡人数万会于湖上，所活羽毛鳞介以百万数。然考艺文类聚，梁元帝时，荆州有放生亭碑，则唐以前已有之。又南史梁武时，谢微为放生文，见赏于世。盖梁武帝奉佛戒杀，至以面为牺牲，则放生起于是时无疑。’ 　　 
