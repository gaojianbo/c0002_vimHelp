(杂名)以本国言文与外国言文互译也。亦作繙译。隋书经籍志曰：‘汉桓帝时，有安息国沙门安静，赍经至洛，翻译最为通解。’说文曰：‘译，传译四夷之言者，从言睾声。’李善注东京赋引作传四夷之语者。后汉书和帝纪注引亦作语。尚书大传曰：‘越裳以三象重九译而献白雉曰：道路悠远，山川岨深，恐使之不通，故重九译而朝。注云欲其转相晓也。’吕氏春秋慎势篇曰：‘不用象译狄鞮，方三千里。注云周礼象胥古掌蛮夷闽越戎狄之国，使传通其言也。东方曰羁，南方曰象，西方曰狄鞮，北方曰译。’大戴礼保傅篇曰：‘胡越之人，生而同声，嗜欲不异，及其长而成俗也，累数译而不能相通。’说苑善说篇曰：‘鄂君子皙曰：吾不知越歌，子试为我楚说之，于是乃召越译，乃楚说之。’汉书百官表，典客属官，有行人译官丞令。汉黄支国，自武帝以来，皆献见，有译长属黄门。后汉书马融传曰：‘南徼因九译而致贡，朔狄属象胥而来同。’方言曰：‘译，传也，译见也。注云：传宣语，即相见。’急就篇曰：‘旃裘[革*索][革*睾]蛮夷民，去俗归义来附亲，译导赞拜称妾臣。颜注，译，传言也。’周礼大行人，属象胥谕言，语协辞命，郑司农云：象胥，译官也。又象胥掌蛮夷闽貉戎狄之国，使掌传王之言：而谕说焉，以和亲之。若以时入宾，则协其礼，与其辞，言传之。郑注叙官云：通夷狄之言者曰象。此类之本名，东方曰寄，南方曰象，西方曰狄鞮，北方曰译。案国语，舌人委而礼之。舌人即象胥。汉书平帝纪，越裳氏重译。颜注，译谓传言也。道路绝远，风俗殊隔，故累译而后乃通。又佞幸传，单于怪贤年少，以问译。颜注，译传语之人也。余详翻译条。 　　 
