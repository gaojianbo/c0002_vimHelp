(杂名)隐遁者所住之茅屋。释氏要览上曰：‘西天僧俗，修行多居庵。’刘熙释名曰：‘草圆屋曰蒲，又谓之庵。庵，奄也，所以自奄覆也。’拾遗记曰：‘汉任末编茅为庵。’后汉书曰：‘皇甫规监关中兵，亲入庵卢巡视。注云：庵庐，军行宿室也。’按，今凡奉佛小舍称庵。翻译名义云：庵罗，本果树名。此树开花，花生一女。国人叹异。封其园。园既属女，女宿善冥熏，以园奉佛。佛即受之，而为所住。广韵云：庵小草舍，庵果名，是也。黄山谷谓庵非屋，不当从广，乃斥庵为俗书。 　　 
