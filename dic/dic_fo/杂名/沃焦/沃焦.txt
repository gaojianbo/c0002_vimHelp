(杂名)在大海底吸水石之名。由其下无间地狱之火气，故此石常焦热云。观佛经五曰：‘从阿鼻地狱上冲大海沃焦山，下大海水渧如车轴计。’贤愚因缘经四曰：‘海何以故？注入不增不减。下阿鼻火上冲大海，海水消涸，以故不增。常注入故，以故不减。’文句记九下曰：‘沃焦者，旧华严经名号品中，及十住婆沙中所列。大海有石，其名曰焦，万流沃之至石皆竭，所以大海水不增长。’文句私记九本曰：‘兼名苑曰：东海有焦石，一名沃焦。方圆三万里，水沃之，则消尽。’金刚三昧本性清净不坏不灭经曰：‘如阿耨达池出四大河，此四大河为八河，及阎浮提一切众流皆归大海。以沃燋山故大海不增，以金刚轮故大海不灭。’又以譬凡夫之欲情无穷极，佛独超度之，故释迦牟尼，一翻度沃焦。 　　 
