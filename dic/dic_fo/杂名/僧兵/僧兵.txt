(杂名)明嘉靖癸丑，倭兵入犯苏淞海滨。其兵民御之，败而走者三十七阵矣。操江蔡公克廉募僧兵殄灭之。自后我师与倭战多凯旋。凯旋自天员一阵始也。(中略)倭犯杭城，三司令僧兵四十人御之。其将为天真天池二人。天池乃少林僧。于是交兵，大破倭奴。倭人走袭上海太仓。蔡公驻节于苏，走金币至杭，聘取僧兵。杭方戒严莫肯与。鹿园(僧名)无以谢蔡公，使人请月空等十八人，原非御寇四十人之列。三司遂听之。鹿园与月空曰：尔之见都院也，宜述僧兵众寡不敌之形。缴其礼币而善辞之。脱有不允，可荐少林僧天员为将。见讲楞严经于天池山中，乃将材也。月空见蔡公，辞不获，遂荐天员。天员就聘出山，乃五月十日也。蔡公馆之于瑞光寺，与月空同处。月空领杭僧兵十八名，天员领苏僧四十八人。协力征剿。又选蛇山兵十人与月空合为一枝。六月初十日遣哨六团有贼百余人。奋力追击，贼惧而逸。复屡战辄胜。凡翁家港所逃，及老营之贼，悉剿灭无遗。计僧所伤亡者四人耳。节录樵书二编卷九，僧兵湖广土兵篇。 　　 
