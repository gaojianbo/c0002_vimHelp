(杂名)又作犍闼婆城、犍闼缚城、巘达嚩城。译寻香城、蜃气楼。乐人名为干闼婆，彼乐人能幻作楼阁以使人观，故名之为干闼婆城。而现于空中之蜃气楼类是，故亦称为干闼婆城。以譬物之幻有实无也。智度论六曰：‘犍闼婆者，日初出时，见城门楼橹宫殿行人出入，日转高转灭，此城但可眼见而无有实。是名犍闼婆城。’二十唯识述记上曰：‘旧论云干闼婆城，讹也。梵云健达缚。西域呼俳优亦云寻香，此等能作幻术，此幻作城于中游戏，名寻香城。幻惑似有无实城用，或呼阳焰化城名健达缚城。诸商估等入诸山海，多见阳焰化为城室，于中闻有作乐等声，西域呼作乐者既名寻香，故说此化城名寻香城。’辅行一之三曰：‘干城，俗云蜃气。蜃大蛤也。朝起海洲，远视似有楼橹人物，而无其实。故十喻赞云：世法空旷，如彼鬼城。’慧苑音义下曰：‘干闼婆城，此云寻香城也。谓十宝山间，有音乐神，名干闼婆。忉利诸天意须音乐此神身有异相，即知天意往彼娱乐。因此事故，西域名乐人为干闼婆。彼乐人多幻作城郭，须臾如故，因即谓龙蜃所现城郭，亦为干闼婆城。’慈恩寺传九曰：‘干城水沫无以譬其不坚。’ 　　 
