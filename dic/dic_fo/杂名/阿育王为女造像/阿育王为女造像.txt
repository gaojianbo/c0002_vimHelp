(杂名)阿育王为第四女所造也。梁书扶南国传曰：晋咸和中，丹阳尹高悝，行至张侯桥，见浦中五色光长数尺。不知何怪，乃令人于光处掊视之。得金像，未有光趺。悝乃下车载像，还至长干巷首，牛不肯进。悝乃令驭人任牛所之。牛径牵车至寺，悝因留像付寺僧。每至中夜，常放光明。又闻空中有金石之响。经一岁，捕鱼人张系世于海口忽见有铜花趺浮于水上，系世取送县。县以送台乃施像足宛然合会。简文咸安元年，交州合浦人董宗之采珠，没于水底。得佛光艳。交州押送台以施像，又合焉。自咸和中得像，至咸安初，历三十余年，光趺始具。初高悝得像后，西域胡僧五人来，请悝曰：昔于天竺得阿育王造像。来至邺下。值胡乱，埋像于河边。今寻觅失所。五人尝一夜俱梦见像曰：已出江东，为高悝所得。乃送此五僧至寺，见像嘘欷涕泣。像便放光，照烛殿宇。又瓦官寺慧邃，欲模写像形。寺主僧尚虑亏损金色。谓邃曰：若能令像放光回身西向，乃可相许。慧邃便恳到拜请，其夜像即转坐放光，回身西向。明旦，便许之。像趺先有外国书，莫有识者。后三藏那求跋摩识之，云是阿育王为第四女所造也。 　　 
