(杂名)载罪人运于地狱之车。自车发火者。智度论十四记提婆达多欲伤佛，而生入地狱事曰：‘复以恶毒，着指爪中，欲因礼佛以中伤佛。欲去未到，于王舍城中，地自然破裂，火车来迎，生入地狱。’观佛三昧经五曰：‘佛告阿难，若有众生，杀父害母，骂辱六亲。作是罪者，命终之时，铜狗张口，化十八车，状如金车，宝盖在上，一切火焰，化为玉女。罪人遥见，心生欢喜，我欲往中，我欲往中。风刀解时，寒急失声，宁得好火，在车上坐。然火自爆，作是念已，即便命终。挥攉之间，已坐金车，顾瞻玉女，皆捉铁斧，斩截其身，身下火起。如火旋轮。’ 　　 
