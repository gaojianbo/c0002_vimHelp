(杂名)伪托佛教之邪教也。其教始于元末韩山童刘福通等。诡言弥勒佛下世，白莲华开，以焚香诵经惑愚民，言可救劫。转辗相煽，遂成大乱，而元以之亡。明代有唐赛儿王森徐鸿儒等，至清代，其萌檗日炽。又变为清水八卦荣华红阳白阳青莲红莲等名目。不可究诘。乾隆三十九年寿张王伦以清水教倡乱。舒赫德平之。四十年又有刘松刘之协等以持斋治病惑众。事发被捕。而党徒四起。以色分号。其最著者为齐王氏姚之富徐天德王三槐等，蔓延川湖陕数省。至嘉庆七年，始得额勒登保德[木*咢]太杨遇春等肃清之。十六年西巡，又有林清李文成之变，是为天地八卦教。清党潜伏禁城起事。文成在滑县应之。幸即事败。就擒伏法。而根株未绝，酿成义和团。遂有庚子之变。按沈氏涛瑟榭丛谈，载元英宗至治二年，禁白莲佛(即白莲教，见元史)，则其来久矣。录此以着邪匪伪托于佛之谬妄。 　　 
