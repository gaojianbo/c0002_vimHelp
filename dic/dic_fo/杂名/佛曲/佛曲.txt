(杂名)西河诗话曰：‘佛曲在隋唐有之，不始金元。如唐乐府有普光佛曲，日光明佛曲等八曲，入婆陀调。释迦文佛曲，妙华佛曲等九曲，入乞食调。大妙至极曲，解曲，入越调。摩尼佛曲，入双调。苏蜜七俱佛曲，日腾光佛曲，入商调。邪勒佛曲，入征调，婆罗树佛曲等四曲，入羽调。迁星佛曲，入般涉调。提梵入移风调。今吴门佛寺，犹能作梵乐。每唱佛曲，以笙笛逐之，名清乐，即其遗意。’按，晋书鸠摩罗什傅，天竺俗，甚重文制。其宫商体韵，以入管弦为善。凡觐国王，必有赞德。经中偈颂，皆其式也。是佛曲可逐笙管，自其未入中国，原有然矣。乐府杂录，长庆中讲僧文叙，善吟经，其声宛畅，感动里人。乐工状其念四声观世音菩萨，乃撰文叙子曲。至是而佛经无不可吟，不独偈颂然矣。南唐书浮屠傅，僧应之，喜音律，尝以赞礼之文寓诸乐谱。其声少下，而终归于梵音。赞念协律，自应之始。 　　 
