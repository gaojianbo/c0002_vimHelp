(杂名)宋时东京十二月初八日，都城诸大寺，送七宝五味粥。谓之腊八粥。见天中记。又清嘉录卷十二曰：‘案荆楚岁时记，十二月初八日为腊日。魏台访议汉以戌腊，魏以丑腊，以腊非定以初八日也。又西域诸国志云：天竺国十二月十六日为腊，而唐书历志以十二月为腊月，故八日为腊八。吴自牧书梦粱录云：十二月八日寺院谓之腊，八大刹等寺，俱设五味粥，名曰腊八粥。又梦元老东京梦华录：十二月初八日诸僧寺送七宝五味粥于门徒斗饮，谓之腊八粥，一名佛粥。陆放翁诗：今朝佛粥更相馈，反觉江村节物新。周密武林旧事云：寺院及人家，皆有腊八粥，用胡桃松子乳蕈柿粟为之。又孙国敉燕都游览志云：十二月八日，民间作腊八粥，以米果杂成，多者为胜。又吴曼云江乡节物词小序云：杭俗腊八粥一名七宝粥，本僧斋供，今则居室者亦为之矣。诗云：双弓学得僧厨法，瓦钵分盛和蔗胎。莫笑今年榛粟少，记曾画粥断虀来。而九县志亦皆云：十二月八日以菜果入米煮粥名曰腊八粥。’李福腊八粥诗曰：‘腊月八日粥，传自梵王国。七宝美调和，五味香糁入。用以供伊蒲，藉之作功德。僧尼多好事，踵事增华饰。此风未汰除，歉岁尚沿袭。今晨或馈遗，啜之不能食。吾家住城南，饥民两寺(时开元瑞光两寺官设粥厂救济贫民)集。男女叫号喧，老少吞声泣。问尔泣何为？答言我无得。此景亲见之，令我心凄恻。荒政十有二，蠲赈最下策。悭囊未易破，胥吏弊何极。所以经费艰，安能按户给。吾佛好施舍，君子贵周急。愿言借粟多，苍生免菜色。此志虚莫偿，嗟叹复何益。安得布地金，凭仗大慈力。眷焉对是粥，跂望蒸民粒。’ 　　 
