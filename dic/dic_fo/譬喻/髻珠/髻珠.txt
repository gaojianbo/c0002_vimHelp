(譬喻)髻中之珠也。法华七喻之一。有大功者，王解髻中之明珠而与之，以喻为已出分段生死，进而离变易生死之机说法华也。法华经安乐行品曰：‘文殊师利！譬如强力转轮圣王，欲以威势降伏诸国，而诸小王不顺其命。时转轮王，起种种兵，而往讨伐。王见兵众战有功者，即大欢喜，随功赏赐。或与田宅聚落城邑，(中略)奴婢人民，唯髻中明珠，不以与之。所以者何？独王顶上有此一珠，若以与之，王诸眷属，必大惊怪。文殊师利！如来亦复如是，以禅定智慧力，得法国土，王于三界。而诸魔王不肯顺伏，如来贤圣诸将，与之共战。其有功者，心亦欢喜。于四众中，为说诸经，令其心悦。赐以禅定解脱无漏根力诸法之财，又复赐与涅槃之城。言得灭度，引导其心，令皆欢喜。而不为说是法华经。文殊师利！如转轮王见诸兵众有大功者，心甚欢喜。以此难信之珠，久在髻中，不妄与人。而今与之。(中略)此法华经，是诸如来第一之说。于诸说中，最为甚深，末后赐与。如彼强力之王，久护明珠，今乃与之。文殊师利！此法华经，诸佛如来秘密之藏，于诸经中，最在其上。长夜守护，不妄宣说。始于今日，乃与汝等而敷演之。’涅槃经三曰：‘譬如国王髻中明珠付典藏臣，藏臣得已，顶戴恭敬，增加守护。我亦如是，顶戴恭敬增加守护如来所说方等深义。何以故？令我广得深智慧故。’方等陀罗尼集经四曰：‘譬如国王髻中明珠，爱之甚重，若临终时授与所爱之子。我今为诸法王，此经即如髻中明珠，汝如我子。今以此大方等陀罗尼经授与于汝，譬如此王以髻明珠授与其子。’ 　　 
