(譬喻)以磐石芥子之喻示劫量者。智度论五曰：‘佛以譬喻说劫义：四十里石山，有长寿人，每百岁一来，以细软衣拂拭此大石尽，而劫未尽。又四十里大城满芥子，有长寿人，百岁一来取一芥子，芥子尽而劫尚不尽。’同三十八曰：‘有方百由旬之城满芥子，(中略)有方百由旬之石(云云)。’菩萨璎珞本业经下曰：‘譬如一里二里乃至十里石，以天衣重三铢，人中日月岁数三年一拂，此石乃尽，名一小劫。若一里二里乃至四十里石，亦名小劫。又八十里石，以梵天衣重三铢，梵天日月岁数三年一拂，此石乃尽，名为中劫。又八百里石。以净居天衣重三铢，净居天日月岁数三年一拂，此石乃尽，故名一大阿僧祇劫。’ 　　 
