(譬喻)持正念譬如持油钵。涅槃经二十二曰：‘譬如世间有诸大众，满二十五里。王敕一臣持一油钵，经由中过，莫令倾覆。若弃一滴，当断汝命。复遣一人拔刀在后随而怖之。臣受王教，尽心坚持。经历尔所大众中，虽见可意五邪欲等，心常念言：我若放逸，着彼邪欲，当弃所持，命不全济。是人以是怖因缘故，乃至不弃一滴油。菩萨摩诃萨亦复如是。于生死中不失念慧。以不失故，虽见五欲，心不贪着。’智度论十五曰：‘菩萨欲脱生老病死，欲度脱众生，常应精进一心不放逸，如人擎油钵行大众中。’杂阿含经二十四，修行道地经三，同有此譬。 　　 
