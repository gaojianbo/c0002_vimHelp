(譬喻)盲人摸象之喻也。涅槃经三十二说：‘有王告一大臣，汝牵一象来示盲者。大臣受王敕，多集众盲，以象示之。时彼众盲各以手触，大王即唤众盲各各问言：汝见象否？众盲各言我已见。王言象类何物？触其牙者即言象形如萝菔根，触其耳者言象如箕，触其头者言象如石，触其鼻者言象如杵，触其脚者言象如臼，触其脊者言象如床，触其腹者言象如瓮，触其尾者言象如绳，善男子！如彼众盲不说象体，亦非不说。是众相若悉非象者，离是外更无别象。善男子！王喻如来正遍知，臣喻方等涅槃经，象喻佛性，盲喻一切众生无明也。’菩萨处胎经三亦有此譬。 　　 
