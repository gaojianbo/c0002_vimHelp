(譬喻)法华七喻之一。佛性譬之衣中之宝珠也。法华经五百授记品曰：‘譬如有人至亲友家，醉酒而卧。是时亲友，官事当行。以无价宝珠，系其衣里，与之而去。其人醉卧，都不觉知。起已游行，到于他国。为衣食故，勤力求索，甚大艰难。若少有所得，便以为足。于后亲友，会遇见之而作是言：咄哉丈夫，何为衣食，乃至如是！我昔欲令汝得安乐五欲自恣，于某年日月，以无价宝珠，系汝衣里。今故现在，而汝不知。勤苦忧恼，以求自活，甚为痴也！汝今可以此宝贸易所须，常可如意无所乏短。’楞严经四曰：‘譬如有人于自衣中，系如意珠。不自觉知，穷露他方，乞食驰走。’文句记三下曰：‘众生身中，有昔种缘，名为衣珠。’ 　　 
