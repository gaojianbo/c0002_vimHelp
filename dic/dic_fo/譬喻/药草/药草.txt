(譬喻)法华经药草喻品以佛之教法譬之雨，众生之机类譬之草木。佛教之雨，虽为一味，然随众生之种类，而滋生各自之智性，因而治惑，称为药草。此中虽有三草二木之差别，然木为二而少，草为三而多，故废少而取多。又三草中之中草为声缘之二乘，此品所明，正在声缘之二乘，故举药草而兼他也。经曰：‘譬如三千大千世界山川溪谷土地所生卉木丛林及诸药草种类若干，名色各异。密云弥布遍覆三千大千世界，一时等濧，其泽普洽卉木丛林及诸药草，小根小茎小枝小叶，中根中茎中枝中叶，大根大茎大枝大叶。诸树大小随上中下各有所受，一云所雨，称其种性，而得生长。草实敷实，虽一地所生，一雨所润，而诸草木各有差别。迦叶当知！如来亦复如是。出现于世，如大云起。以大音声普遍世界天人阿修罗，如彼大云遍覆三千大千国土。’ 　　 
