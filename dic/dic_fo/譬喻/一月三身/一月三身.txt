(譬喻)以一月譬法报应之三身。宝王论曰：‘法身如月体，报身如月光，应身如月影。’盖法身者常住之理。理体惟一。不迁不变。而能生出诸法，统摄万事。犹如月体，一轮在天，影含众水。报身为寂照之智。智无自体，依理而发。明了一切，无有差谬。犹如月光之照临万象，无有隐形。应身为变化之用。用无自性，从体而起。有感则通，无感则不通。犹如月影，有水则现，无水则不现。虽然。此三者，原是一体，惟从用而立名耳。 　　 
