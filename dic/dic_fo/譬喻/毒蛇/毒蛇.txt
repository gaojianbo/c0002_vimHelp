(譬喻)身之四大，譬如四种之毒蛇，四大增损，害人身如毒蛇也。维摩经方便品：‘是身如毒蛇。’涅槃经二十三曰：‘譬如有王以四毒蛇盛之一箧，令人赡养餧饲卧起摩洗其身。(中略)观身如箧，地水火风如四毒蛇。’智度论十二曰：‘佛说毒蛇喻经中，有人得罪于王，王令掌护一箧，箧中有四毒蛇。(中略)四毒蛇者四大。’[囗@又]黄金譬如毒蛇。大庄严论六曰：‘我昔曾闻，舍卫国中，佛与阿难旷野中行。于一田畔见有伏藏，佛告阿难：是大毒蛇。阿难白佛：是恶毒蛇。尔时田中有一耕人，闻佛阿难说有毒蛇，作是念言：我当视之，沙门以何为恶毒蛇？即往其所，见真金聚。而作是言：沙门所言是毒蛇者，乃是好金。即取此金还置家中。其人先贫，衣食不供。以得金故，转得富饶。衣食自恣。王家索伺，怪其率富，而纠举之，系在狱中。先所得金，既已用尽，犹不得免。将加刑戮，其人唱言：毒蛇阿难。恶毒蛇世尊。傍人闻之以状白王，王唤彼人而问之曰：何故唱言毒蛇阿难。恶毒蛇世尊？其人白王：我于往日在田耕种，闻佛阿难说言毒蛇，是恶毒蛇。我于今者方乃悟解实是毒蛇。’ 　　 
