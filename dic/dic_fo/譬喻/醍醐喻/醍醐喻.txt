(譬喻)天台依涅槃经喻之于第五时之法华涅槃。真言依六波罗蜜经譬之于陀罗尼藏。其他诸宗各喻其自宗。涅槃经十四曰：‘譬如从牛出乳，从乳出酪，从酪出生苏，从生苏出熟苏，从熟苏出醍醐。醍醐最上，若有服者，众病皆除。所有诸药，悉入其中。善男子！佛亦如是。从佛出生十二部经，从十二部经出修多罗，从修多罗出方等经，从方等经出般若波罗蜜，从般若波罗蜜出大涅槃，犹如醍醐，言醍醐者喻于佛性。’六波罗蜜经一曰：‘一素呾缆，二毗奈耶，三阿毗达磨，四般若波罗蜜多，五陀罗尼门。此五种藏教化有情，随所应度而为说之。(中略)此五法藏譬如乳酪生苏熟苏及妙醍醐，契经如乳，调伏如酪，对法教者如彼生苏，大乘般若犹如熟苏，总持门者譬如醍醐。醍醐之味，乳酪苏中微妙第一，能除诸病，令诸有情自心安乐。总持门者，契经中最为第一，能除重罪，令诸众生解脱生死，速证涅槃安乐法身。’ 　　 
