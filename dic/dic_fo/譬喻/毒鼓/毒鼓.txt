(譬喻)毒鼓之声能杀人，以譬涅槃经所说佛性常住之声，能杀害众生之五逆十恶，使入于佛道也。然鼓有二种：一天，一毒。对于五乘之机，各说五乘之教，彼等各信顺修行，得证果之益，故譬之于天鼓，又如对于五逆十恶之众生，说佛性常住之大乘极致，彼等却为生诽谤，堕于无间，故譬之于毒鼓。但虽堕无间，而依此因缘，遂得灭五逆十恶，入于菩提之道。因而以此二鼓配于顺逆之二缘，天鼓譬顺缘，毒鼓譬逆缘也。如俗所谓忠言逆耳者，毒鼓之声也。涅槃经九曰：‘譬如有人以杂毒药用药大鼓，于大众中击之发声。虽无心欲闻，闻之皆死，唯除一人不横死者。是大乘典大涅槃经亦复如是，在在处处诸行众中有闻声者，所有贪欲嗔恚愚痴悉皆灭尽，其中虽有无心思念，是大涅槃因缘力故。能灭烦恼而结自灭，犯四重禁及五无间，闻是经已，亦作无上菩提因缘，渐断烦恼，除不横死一阐提也。’天台依凭集曰：‘信者为天鼓，谤者为毒鼓，信谤彼此决定成佛。’照横实镜序曰：‘照横实镜一卷，敬奉晋贤客。庶于中人为天鼓，于下愚为毒鼓。信谤俱利。’文句记四曰：‘毒鼓者，大经云：譬如有人以毒涂鼓，于大众中击令出声，闻者皆死。鼓者平等法身，毒者无缘慈悲，打者发起众也，闻者当机众也，死者无明破也。’ 　　 
