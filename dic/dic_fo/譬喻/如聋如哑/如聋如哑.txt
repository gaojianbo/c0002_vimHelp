(譬喻)华严顿教之座，舍利弗等声闻，有耳不得闻圆顿之教，故谓之如聋，有眼不得见舍那之身，而不能赞一语，故谓之如哑。六十华严经四十四曰：‘尔时诸大声闻舍利弗目犍连，(中略)富楼那弥多罗尼子，如是等诸大声闻，在祇洹林，而悉不见如来自在如来庄严。(中略)所以者何？无明障曀覆净眼故。’文句四引此文曰：‘此即如聋如哑之文。’妙玄十曰：‘若华严正隔小明大，于彼初分永无声闻，后分则有。虽复在座如聋如哑，非其境界。’文句六曰：‘诸大乘经华严等明粗妙相隔，二乘不闻不解，如哑如聋。’ 　　 
