(譬喻)梵语商佉，译曰珂贝。即螺贝也。螺贝之声远闻，以喻佛之说法广被大众。又螺声勇猛，以表大法之雄猛。又吹螺而号令三军，以譬说法降魔。法华经序品曰：‘吹大法螺，击大法鼓。’无量寿经上曰：‘扣法鼓，吹法蠃。’鼓音经曰：‘吹大战螺，击大战鼓。’嘉祥法华经疏三曰：‘螺鼓远闻之义，显大法有广被之能。’已上为显教所说，法螺但譬佛之说法耳。于佛事吹螺贝之说，今无行之者，惟密教徒用之。其说谓螺贝，乃无量音佛顶尊之三昧耶形，佛之法音标帜，吹之则诸天善神欢喜而影向，且闻之者灭诸罪障。千手观音之一手持宝螺。大日经疏十六曰：‘无量音佛顶以珂贝，谓商佉也。’不空罥索经十八曰：‘若加持螺语高望处大声吹者，四生众生闻螺声者灭诸重罪。’千手经曰：‘若为召呼一切诸天善神者，当于宝螺手。’螺贝之实用，散见于律中布萨之条下，如犍椎为供告知之用者。中国古时军队亦用以示进退。本系软体动物。产于海中。壳为螺旋状。上部延长。形略似梭。故又称梭尾螺。色黄白。有淡紫斑纹。肉可食。大者于螺头穿孔吹之。发声甚响而远。俗谓之海哱啰。 　　 
