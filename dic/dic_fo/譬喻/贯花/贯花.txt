(譬喻)譬经之散文，谓之散花。其偈颂谓之贯花。文句一上曰：‘佛赴缘作散花贯花两说。’嘉祥法华义疏三曰：‘龙树十住毗婆沙云：一者随国法不同。如震旦有序铭之文，天竺有散华贯华之说也。’宋高僧传曰：‘释灵幽，诵习惟勤，偶暴终，魂为冥府引之见王，问修何业？曰：素持金刚般若。王令讽诵，毕。日勘少一节文，何贯华之线断耶？师且还人间，劝人受持斯典。其真本在濠州钟离寺石碑上。已而苏，幽遂奏奉敕令写此经真本，添其句读，在无法可说，是名说法之后。’ 　　 
