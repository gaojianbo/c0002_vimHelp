(譬喻)法华七喻之一。法华经譬喻品曰：‘有大长者，其年衰迈，财富无量，多有田宅及诸僮仆。其家广大，唯有一门。(中略)忽然火起，焚烧舍宅。长者诸子若十二十，或至三十，在此宅中。(中略)于火宅内乐着嬉戏，不觉不知，不惊不怖。火来逼身，苦痛切己，心不厌患，无求出意。(中略)尔时长者即作是念，此舍已为大火所烧，我及诸子若不时出，必为所烧。今当设方便，命诸子等得免斯害。父知诸子先心各有所好种种珍玩奇异之物，情必乐着，而告之言：汝等所可玩好，希有难得。汝若不取，后必忧悔。如此种种羊车鹿车牛车，今在门外，可以游戏，汝等于此火宅宜速出来。随汝所欲，皆当与汝。尔时诸子闻父所说珍玩之物，适其愿故，心各勇锐，互相推排，竞共驰走，争出火宅。(中略)尔时长者各赐诸子等一大车。其车高广，众宝庄校。(中略)驾以白牛，肤色充洁，形体殊好。(中略)是时诸子，各乘大车，得未曾有，本非所望，(中略)舍利弗，如来亦复如是，则为一切世间之父。(中略)但以智慧方便于三界火宅，拔济众生，为说三乘声闻、辟支佛、佛乘。(中略)若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘，如彼诸子为求羊车出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘，如彼诸子，为求鹿车出于火宅。若有众生，从佛世尊闻法信受，(中略)利益天人，度脱一切，是名大乘。菩萨求此乘故，名为摩诃萨。如彼诸子，为求牛车出于火宅。’ 　　 
