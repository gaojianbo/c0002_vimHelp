(譬喻)兔马象也。三兽渡河，兔足在水上，以譬声闻之悟道最浅。马足在水中，以譬缘觉之悟道稍深。象足到水底，以譬菩萨之悟道最深。见思之烦恼有正体与习气，声闻但断正体，缘觉兼侵习气，菩萨正习俱尽。法性之空理，或譬生死为河水，譬三乘为三兽。三乘之人，虽证同一之法性，渡同一生死之流，然从其浅深而生如此之差别。天台以之为四教中通教之教理。涅槃经二十三曰：‘譬如有河，第一香象不能得底，则名为大。声闻缘觉至十住菩萨不见佛性，名为涅槃，非大涅槃。若能了了见于佛性，则得名为大涅槃也。是大涅槃唯象王能尽其底。大象王者，谓诸佛也。’同二十七曰：‘二乘之人虽观因缘，犹不得名为佛性。(中略)又未能渡十二因缘河犹如兔马。何以故？不见佛性故。’优婆塞戒经一曰：‘如恒河水，三兽俱渡，兔马香象。兔不至底，浮水而过；马或至底或不至底；象则尽底。恒河水者即是十二因缘河也，声闻渡时犹如彼兔，缘觉渡时犹如彼马，如来渡时犹如香象，是故如来得名为佛。声闻缘觉虽断烦恼，不断习气。如来能拔一切烦恼习气根原，故名为佛。’止观六曰：‘涅槃名为三兽渡河，通教观意。’同辅行曰：‘三人如兽，真如水底。’ 　　 
