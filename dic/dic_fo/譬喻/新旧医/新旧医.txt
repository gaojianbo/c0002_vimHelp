(譬喻)经中有云旧医客医者，止观谓为新旧医。佛初对小乘之徒，说无常之义，至涅槃时，说常住之义。因而小乘之徒，疑佛语之前后相违。佛即举新旧两医之喻，以解其惑。涅槃经二谓：‘譬如国王阇钝，有一医师亦顽冥。国王无鉴识之明，厚赐重录。其医王病，不察其病症，一用乳药。后客医来，以方便介其医得王宠遇，遂斥旧医。因劝王曰：愿王自今勿用乳药，乳药于病有害。且宜令国中曰：病者一切勿用乳药，若用者断头。王听之，令于国中。于是国中病者无用乳药者。后王有病，即命是医如何治之？医即劝用乳药曰：我先断乳药者，大妄语也，王今有热病，正宜服乳药。王曰：汝今狂乎，汝先言毒，今复言好。如汝言，则旧医果胜汝欤？医曰：王勿作是言。譬如虫食木，有成字者。智人见之，不言是虫能解字。旧医亦尔，不别诸病，悉用乳药。如彼虫偶得成字。是乳药亦是甘露，亦是毒药也。若是[牛*孛]牛不食酒糟滑草等，放牧之处，不在高原，不在下湿，饮清流，食青草，饮餧调适，行住得所，如是则其乳能除诸病，是名为甘露妙药。其余之乳，一切皆名毒药。王闻之曰：善哉！吾自今日可复用乳药矣。乃令国中更用乳药。’此喻之意，旧医之纯用乳药者，如彼外道之唯说邪常，客医之如来，初使制乳者，如初时欲破外道之邪常，为说无常，后复使用乳药者，如成小乘无常已，今还说大乘真常，新旧二乳，乳之名虽同，而邪正之义别也。 　　 
