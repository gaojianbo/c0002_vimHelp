(譬喻)僧俗和合，住于一处，如树木之丛集为林也。特为禅庭之名。以禅之翻名，有功德丛林之语也。智度论三曰：‘僧伽，秦言众，多比丘一处和合是名僧伽，譬如大树丛聚是名为林，(中略)僧聚处得名丛林。’大乘义章十三曰：‘禅者是中国之言，此翻名为思惟修习，亦云功德丛林。(中略)功德丛林者从果为名，智慧神通四无量等是其功德，众德积聚说为丛林，定能生之因。从果目，是故说为功德丛林。’宋高僧传石霜诸传曰：‘诸得石霜山，便议终焉之志。(中略)堂中老宿长卧不坐，屹着椔杌，天下谓之石霜枯木众是也。南方谓之丛林者，翻禅那为功德丛林也。’祖庭事苑二曰：‘梵语贫婆那，此云丛林。’ 　　 
