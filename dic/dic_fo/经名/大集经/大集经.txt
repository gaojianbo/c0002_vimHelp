(经名)具名大方等大集经。大方等为大乘经之通名。佛在欲色二界中间广集十方之佛菩萨，说大乘之法，谓之大集经。前后诸师，各译一部分，无全本。高丽藏本收诸师译本为一部，有六十卷。其中前二十六卷及三十一卷至三十三卷之日密分三卷，北凉昙无谶译，为诸译中之大本。他藏本称之为大方等大集经而别行之。其第二十七卷至三十卷之无尽意菩萨品四卷，为智严宝云译，别行本题曰：无尽意菩萨经。其三十四卷至四十五之日藏分十二卷，隋那连耶舍译，别行本十卷称为大乘大方等日藏经。其四十六卷至五十六卷之月藏分为十一卷，高齐那连提耶舍译，别行本十卷，称为大方等大集月藏经。其五十七五十八两卷之须弥分二卷，同译，别行本题曰大乘大集经。其五十九六十两卷之十方菩萨品，后汉安世高译，别行本题曰：佛说明度五十校计经。止观辅行五曰：‘彼经广集十方诸佛诸大菩萨于欲色二界大空亭中，故云大集。’但大集之经名有二种：一以名于欲色二界中间集大众而说之经，上所举之诸经是也。一以名于随处集大众而说之经，大集经贤护分，大集经念佛三昧分等是也。梵Mah&amacron;sa&mdotabv;gh&amacron;ta。 　　 
