(经名)东魏天平年中，高王时人所感得之观音经也。续高僧传二十九，法苑珠林二十五谓之观世音救生经，又云高王观世音经。佛祖统纪五十四谓之十句观音经，稽古略二谓之救苦观音经。续高僧传二十九曰：‘昔元魏天平，定洲募士孙敬德，于防所造观音像。及年满还，常加礼事。后为劫贼所引，禁在京狱，不胜拷掠，遂妄承罪，并处极刑。(中略)梦一沙门教诵观世音救生经，经有佛名，令诵千遍，得免死厄。德既觉已，缘梦中经，了无谬误。比至平明，已满百遍。有司执缚向市，且行且诵。临欲加刑，诵满千遍。执刀下斫，折为三段。三换其刀，皮肉不损。怪以奏闻，丞相高欢，表请免刑。仍敕传写，被之于世，今所谓高王观世音经是也。’明莲池以此经为伪经。 　　 
