(经名)此经藏内无之。据日本诸书之说，则颇有来历。如谷响集一曰：‘台家经旨相承口诀中云：莲华三昧经亦云无障碍经，具题云妙法莲华三昧秘密三摩耶经。智证大师拔十卷中至要请来云。’鹿王禅院如意宝珠记曰：‘玆有经其名云莲华三昧经，震旦国中唯一部之经也。故震旦青龙寺法全阿阇梨，受此经于惠果和尚，和尚转传所受于大日如来之经也。弘法大师传教大师入唐时，虽望传斯经，不授之。法全及示寂，大圣文殊遣护法善神告法全：汝所秘之莲华三昧经，无可授之器，愿可授我？法全乃授之。昔日本西园寺前太政大臣孙竹园院禅师投三千五百两黄金于大宋国，求此经。时清凉山竹林寺长老为五台山修造替三千五百两黄金，是时童子现来，开宝藏授莲华三昧经。尔来今在我朝，天台山代代座主传之为真言秘密法。’经中有归命本觉心法身等偈文八句，说显密之极旨。日本安然之菩提心义及教时义，盛引此文。弘法之异本即身义中题曰无障碍经，引此文。日本慧心之真如观，亦题无障碍经，引此文。顷日新刊之日本续藏经第一辑第三套第五册题为妙法莲华三昧秘密三摩耶经，不空三藏译，举一卷。 　　 
