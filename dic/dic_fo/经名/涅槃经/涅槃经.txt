(经名)有小乘大乘之二部，小乘之涅槃经，西晋白法祖译，佛般泥洹经二卷，东晋法显译，大般涅槃经三卷，失译，般泥洹经三卷，是为同本异译，说八相成道化身之释迦，于拘尸那城入涅槃前法之状者。是化身佛之实录也。其他中阿含中有涅槃经。说可得涅槃之观行。大乘之涅槃经，西晋竺法护译佛说方等般泥洹经二卷，东晋法显译大般泥洹经六卷，隋阇那崛多译四童子三昧经三卷，此三本广略不同，然皆为大乘涅槃经之初一分也。其全经为北凉昙无谶译大般涅槃经四十卷，称为北本涅槃。后刘宋慧观等再治前经为大般涅槃经三十六卷，称为南本涅槃。说佛之涅槃，非灰身灭智，佛今虽现入灭之相，然佛身常住不灭。此外唐若那跋陀罗译大般涅槃经后分二卷，说佛之附属及入涅槃，荼毗，分骨等事。是为前经后分之补足，故称为后分经。已上数本中，常称为涅槃经者，乃南北二本之大般涅槃经。南本不拘有台家章安之疏，诸宗一般通用者，北本涅槃也，各家之注述及关于本经之著作如下：涅槃经玄义二卷，隋灌顶撰。涅槃经疏三十三卷，隋灌顶撰，唐湛然再治。涅槃义记二十卷，隋慧远述。涅槃经游意一卷，隋吉藏撰。大涅槃经玄义文句会本二卷，隋灌顶撰，唐道暹述，日本守笃分会。涅槃经会疏条目三卷，涅槃经会疏，三十六卷，隋灌顶撰，唐湛然再治，日本本纯分会。涅槃经疏私记十二卷，唐行满集。涅槃经疏私记九卷，唐道暹述。涅槃经疏三德指归二十卷，缺卷十五，宋智圆述。涅槃经治定疏科十卷，宋智圆撰。涅槃玄义发源机要四卷，宋智圆述。科南本涅槃经三十六卷，元师正排科，可度重订。涅槃经会疏解三十六卷，元师正分科，明圆澄会疏。涅槃经末后句一卷，净挺着。 　　 
