(经名)佛说无常经之异名。一卷，唐义净译。马鸣菩萨于经前与经后赞叹三宝之德，论回向发愿，添述意及宣明经意无常之偈颂，开一部为三段，故名为三启经。佛制使以此经于葬亡时讽咏之。又印度僧徒，于日暮礼塔必讽咏此经。寄归传四曰：‘所诵之经多诵三启，乃是尊者马鸣之所集置，初可十颂许取经意赞叹三尊。次述正经，是佛亲说，读诵既了，更陈十余颂论回向发愿。节段三开，故云三启。’毗奈耶杂事四曰：‘然有二事作吟咏声：一谓赞大师德，二谓诵三启经，余皆不合。’同十八曰：‘送丧苾刍，可令能者诵三启无常经并说伽陀为其咒愿。’ 　　 
