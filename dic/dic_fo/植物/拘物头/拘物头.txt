(植物)Kumuda，又作拘勿头，俱勿头，句文罗，拘物陀，拘母陀，拘牟头，拘贸头，拘某头，拘牟那，屈摩罗，究牟陀，拘物度，拘勿投等。花名。译曰地喜花，赤莲花，白莲花，青莲花，黄色花等。又莲花之未敷者。玄应音义三曰：‘句文罗，又曰拘物陀，又作拘牟头(牟或作贸)，或作拘物头。此译云：拘者地，物陀者喜，名地喜花。’慧琳音义三曰：‘拘某陀花，古作拘勿头，正音拘牟那。此即赤莲花，深朱色。’法华玄义七曰：‘睿师序云：未敷名屈摩罗，将落名迦摩罗，处中盛时名分陀利。’慧苑音义上曰：‘拘物头花，其花茎有刺，色或赤白。以其花茎稍短，未开敷时，状即蹴然故，亦或名小白花也。’续高僧传二曰：‘究牟陀，此云黄色华。’大日经疏十五曰：‘俱物头，有赤及青二种。’又曰：‘俱物头，是莲花青色者。’俱舍光记十一曰：‘拘物陀，此云白莲花。’可洪音义一曰：‘拘母陀，亦云俱物头，亦云俱牟陀，此云红莲花也。’四阿含暮钞下曰：‘拘勿度，此云白华。’名义集三曰：‘拘勿投，此云黄莲华。’ 　　 
