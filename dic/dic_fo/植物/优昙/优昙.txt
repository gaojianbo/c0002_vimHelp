(植物)Udumbara，又作乌昙。花名。具曰优昙婆罗，乌昙跋罗，邬昙钵罗，优昙钵等。译曰灵瑞，瑞应。法华文句四上曰：‘优昙花者，此言灵瑞。三千年一现，现则金轮王出。’慧琳音义八曰：‘优昙花，讹略也。正音乌昙跋罗，此云祥瑞，灵异天花也。’同二十六曰：‘此云起空，亦云瑞应。’玄应音义二十一曰：‘乌昙跋罗花，旧言优昙波罗花，或作优昙婆罗花。此叶似梨，果大如拳，其味甘。无花而结实，亦有花而难植。故经中以喻希有者也。’慧苑音义下曰：‘乌昙花，此云希有也，此花多时乃一开也。’法华玄赞三曰：‘邬昙钵罗，此云瑞应。’法华义疏三末曰：‘河西道朗云：此云灵瑞花，又云空起花，天竺有树而无其花。若轮王出世，此花则现。’翻梵语九曰：‘郁昙钵林，亦云优昙婆罗，亦云优昙钵。译曰：优者起也，昙婆罗者空也。’法华经方便品曰：‘譬如优昙华一切皆爱乐，天人所希有，时时乃一出。’同品曰：‘如是妙法，诸佛如来，时乃说之，如优昙钵华时一现耳。’同化城喻品曰：‘昔所未曾睹，无量智慧者，如优昙钵罗。’同妙庄严王品曰：‘佛难得值，如优昙钵罗华。’参照优昙华条。 　　 
