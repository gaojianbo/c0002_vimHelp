(植物)Khadira，又作珂地罗、朅地罗、轲梨罗、朅达罗、佉陀罗、朅地洛迦、佉达罗、朅达洛迦佉提迦等，木名。译曰山木、苦楝木、空破、紫橿木、毒树剌等。慧琳音义二十五曰：‘朅地罗，旧言佉陀罗。木名也。’玄应音义二十一曰：‘担山木，梵言朅达罗。旧言佉陀罗。南地多饶此木。’陀罗尼集经二曰：‘佉陀罗木，唐云紫姜木也。’同十曰：‘劫地罗木，此云紫檀木。’慧琳音义十五曰：‘佉达罗，毒树剌名。如此方皂荚之类。’俱舍光记十一曰：‘朅地洛迦，印度树名。此方南边，亦有此树，称为担木。山上宝树，其形似彼，从树为名。旧云佉陀罗木，讹也。’玄应音义二十四曰：‘朅地洛迦，此云担山木。’瑜伽略纂一曰：‘七金山之第五也。朅达洛迦此云担木，诸阿修罗以此木，担须弥山，山有担木，故以为名。’起世经一曰：‘须弥下，其次有山，名佉提罗迦，高四万二千由旬。’ 　　 
