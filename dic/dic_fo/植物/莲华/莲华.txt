(植物)天竺有四种之莲华：一优钵罗华Utpala，二拘物头华Kumuda，三波头摩华Padma，四芬陀利华Pu&ndotblw;&ddotblw;arika。如其次第，青黄赤白之四色也。又加泥卢钵罗Nilotpala为五种。总译为莲华。但通常称为莲华者，指芬陀利之白莲华。此华有三时。未敷之时，名屈摩罗(Mukula)；敷而将落之时，名迦摩罗(Kamala)；处中盛时，称为芬陀利。法华游意曰：‘旧云：外国称芬陀利，此翻为莲华。今谓芬陀利未必翻为莲华。涅槃经云人中莲华、人中芬陀利华，既其两出，似如为异。今谓莲华为通，芬陀利为别，所以知然者，凡有五证，云云。’法华玄赞一曰：‘奔荼利迦者白莲华也，西域呼白莲华为奔荼利迦故。新经说青黄赤白四色莲华，云媪钵罗华，拘某陀华，钵特摩华，奔荼利华。如次配之。’大日经疏十五曰：‘三藏说：西方莲华有多种：一者钵头摩。复有二种：一者赤色，即此间莲华也。二者白色，今此间有白莲是也，非芬陀利。优钵罗，亦有赤白二色。又有不赤不白者，形似泥卢钵罗花也。俱勿头，有赤及青二种。又云：俱勿头是莲华青色者。泥卢钵罗，此华从牛粪种生，极香，是文殊所执者。自如青莲，亦是此色。更有苏健地迦花，亦相似而小花。芬陀利迦，花可有百叶，叶叶相承，圆整可爱。最外叶极白，渐向内色渐微黄，乃至最在内者与萼色相近也。此花极香也。昔琉璃王害释女时，大迦叶于阿耨达池取此花，裹八功德水洒之。诸女身心得安乐，命终生天。因是投花于地遂成种，至今犹有之。花太可爱，径一尺余，尤可爱也。此法华所引中者是，是漫荼罗八叶者也。’ 　　 
