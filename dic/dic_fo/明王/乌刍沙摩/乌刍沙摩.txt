(明王)Ucchusma，又作乌枢沙摩，乌刍涩摩，乌刍瑟摩，乌枢瑟摩。乌素沙摩。明王名。译曰不净洁，秽迹，火头等。有转不净为清净之德，因之于厕中祭此明王。陀罗尼集经九曰：‘乌枢沙摩，唐云不净洁金刚。’希麟音义五曰：‘乌枢瑟摩，或云乌刍摩沙，此云秽迹。旧翻为不净洁，皆讹。新翻为除秽，忿怒尊也。’楞严经五曰：‘乌刍瑟摩，于如来前，合掌顶礼佛之双足。而白佛言：我常先忆久远劫前，性多贪欲。有佛出世，名曰空王。说多淫人成猛火聚，教我遍观百骸四支诸冷暖气，神光内凝，化多淫心，成智慧火。从是诸佛，皆呼召我，名为火头。我以火光三昧力故，成阿罗汉。心发大愿，诸佛成道。我为力士，亲伏魔怨。’义疏五下曰：‘乌刍沙摩，云火头。’ 　　 
