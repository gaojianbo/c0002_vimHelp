(术语)梵名曰尸罗&Sacute;ila，戒者，防禁身心之过者。大乘义章一曰：‘言尸罗者，此名清凉，亦名为戒。三业炎火，焚烧行人。事等如烧，戒能防息，故名清凉。清凉之名，正翻彼也。以能防禁，故名为戒。’璎珞本业经下曰：‘一切众生，初入三宝海，以信为本。住在佛家，以戒为本。’玄应音义十四曰：‘戒亦律之别义也，梵言三波罗，此译云禁，戒亦禁义也。’涅槃经三十一曰：‘戒是一切善法梯橙。’五戒，八戒，十戒，具足戒之四级，为戒之四位。是小乘戒之分相也。戒法，戒体，戒行，戒相，为戒之四科。戒法者，如来所制之法。戒体者，由于受授之作法而领纳戒法于心脐，生防非止恶之功德者。戒行者随顺其戒体而如法动作三业也。戒相者其行之差别，即十戒乃至二百五十戒也。一切之戒，尽具此四科。资持记上一之三曰：‘欲达四科，先须略示。圣人制教名法，纳法成业名体。依体起护名行，为行有仪名相。’补助仪上曰：‘戒科总有四重：谓戒法，戒体，戒行，戒相。(中略)戒法者，舍那佛三聚净戒功德是也。戒体者，师资相传，作法受得，心中领纳法体也。此受持法体一一行彰以云戒行，其行有开遮持犯，名云戒相也。’ 　　 
