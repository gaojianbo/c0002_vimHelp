(术语)法华经中所说之法也。光宅谓妙法者，一乘之因一乘之果也，前十四品说一乘之因，后十四品为一乘之果。一乘之因果，对于三乘之粗法而谓为妙法。莲华者譬也，莲华必华实同时而存，以表一乘之因果为同时也。天台谓妙法者，十界十如权实之法也。九界之十如为权。佛界之十如为实。此权实之法，悉为实相，而即空即假即中，故曰妙。莲华者，譬此权实之关系也。何则？华如权法，实如实法，佛成道后至今时说权法者，是为欲说今之实法之方便，犹如华之为实而开。此谓之为实施权。次说明今日前所说之权法，悉为方便，显一乘之实法者，犹如华开而实现。此谓之华开莲现。次一乘之实法显了，则实法之外无权法，权法悉为实，犹如实成而华落，此谓之华落莲成。如此以莲华表权实之施开发也。慈恩谓妙法者，一乘之因果，莲华有出水开敷二义，以出水之义表所诠之理，超出二乘之泥水，以开敷之义表能诠之教能开真理。是依天亲法华论之义也。嘉祥谓妙法者一乘法也。莲华有十六种义，此中该收诸师之义。法华光宅疏一曰：‘因果两法俱称为妙法莲华者，外譬一物必花实俱有。’法华玄义一曰：‘所言妙者，名不可思议也。所言法者，十界十如权实之法也。莲华譬权实法也，(中略)莲华多奇，为莲故华。华实具足，可喻即实而权。又华开莲现，可喻即权而实。又华落莲成，莲成亦落，可喻非权非实。如是等种种义故，便以莲华喻于妙法也。’法华玄赞一曰：‘莲华有二义：一出水义，所诠之理出离二乘泥浊水故。二开敷义，以胜教言开真理故。前为理教，后为教妙。’法华玄论二曰：‘问：以何义故，取莲华喻此经耶？答：略明十种义。’ 　　 
