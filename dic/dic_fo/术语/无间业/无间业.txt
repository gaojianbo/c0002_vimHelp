(术语)有五种之大恶业，此恶业决定受极苦之果，更无余业余果之间隔，故名无间业。又造此恶业之人，由此命终定堕地狱中而无间隔，故名无间业。此二义虽有前就法后就人之别，然皆当体得名也。又地狱名为无间，此业能受无间地狱之果，故名无间业，是从果得名也。俱舍论十七曰：‘此无间名，为目何义？约异熟果决定更无余业余生能为间隔故。此唯目无间隔义，或造此业补特伽罗。从此命终，定堕地狱中无间隔，故名无间。’(此二释为当体得名)。大乘义章七曰：‘此五何故名无间业？释有四义：一趣果无间，故曰无间。故成实言：舍此身已，次身即受，故名无间。二受苦无间。五逆之罪生阿鼻狱，一劫之中苦苦相续无有乐间，因从果称，名无间业。三寿命无间。五逆之罪生阿鼻狱，一劫之中寿命无绝，因从果称，名为无间。四身形无间。五逆之罪生阿鼻狱，阿鼻地狱纵横八万四千由旬，一人入中，身亦遍满。一切人入，身亦升满不相障碍，因从果号，名曰无间。’(此四释前一为当体得名，后三为从果得名)梵&Amacron;nantarya。 　　 
