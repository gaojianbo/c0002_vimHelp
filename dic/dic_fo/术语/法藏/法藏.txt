(术语)又曰佛法藏，一名如来藏。法性之理也。法性含藏无量之性德，故曰法藏。无量寿经上曰：‘行权方便入佛法藏究竟彼岸。’又曰：‘受持如来甚深法藏，护佛种性。’又曰：‘为众开法藏，广施功德宝。’同嘉祥疏曰：‘名理为藏，解契宗源，故云入佛法藏。’同慧远疏曰：‘如来藏性，是如来甚深法藏，闇障既除，明现己心，故曰受持。’[囗@又](术语)佛所说之教法也，教法含藏多义，故名法藏。多法集积，故又曰法蕴，其数有八万四千，释之者有多义，法华经序品曰：‘此妙光法师奉持佛法藏。’同宝塔品曰：‘持八万四千法藏，为人演说。’贤劫经曰：‘佛初发至分舍利凡有三百五十度门，一一皆有六度，合二千一百，又对四分，合八千四百，一变十合八万四千。’俱舍论一曰：‘有师言如来说八万部法蕴经，一一法蕴有六千颂，如法蕴足论有六千颂。又有师说就所诠法义，五蕴十二处十八界等其数八万四千因之显一法门之教门为一法蕴，其数八万。然如实说，所化有情，有贪嗔等八万烦恼，为对治之，世尊说八万法蕴。’多论一曰：‘八万法藏者，树之根须枝叶多，名为一树，佛为一众生始终说法名一藏，如是有八万。有曰佛名一座说法为藏，如是有八万。有云十六字为半偈，三十二字为一偈，如是有八万。有云每半月说戒，为一藏，如是有八万。有云佛自说六万大千偈为一藏，如是有八万，有云佛说尘劳有八万，法药亦有八万，名八万法藏。[囗@又](杂名)纳经之库藏曰法藏，亦云宝藏。[囗@又](菩萨)无量寿佛在因位时之名也。见法藏比丘项。[囗@又](人名)华严之祖贤首法藏法师讳法藏。康居国人。姓康氏。来居长安。往侍智俨。尽得其教。以巾帻说法。武后度之为僧。乙未，诏师开示华严宗旨。方序经题，口出白光，须臾成盖。后大悦，赐号贤首。诏佐实叉难陀译华严经。既毕，诏讲新经。大地震动。即日指殿隅金狮子为晓譬之因。其说着金师子章。睿宗受内禅，请师授菩萨大戒。师讲华严三十余遍。楞伽密严梵网起信心经皆有义疏。先天元年，终于大荐福寺。赠鸿胪卿。是为华严三祖。’ 　　 
