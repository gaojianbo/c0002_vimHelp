(术语)(一)谓无间道金刚喻定相应之智，唯为一刹那也。大般若经三百九十三有曰：‘从此无间以一刹那金刚喻定相应妙慧，永断一切烦恼所知二障，粗重习气相续，证得无上正等菩提。’起信论云：‘如菩萨地尽，满足方便，一念相应，觉心初起，心无初相，远离微细念故，得见心性，心即常住，名究竟觉。’又天台通教，以一念相应之慧，顿断残习，现带劣胜应身而成佛云。是等为于无间道，断尽最后一品习气之慧，名一念相应也。(二)谓与灵知自性之一念相应也。法华玄义二曰：‘果即一念相应，大觉朗然，无上菩提为习果。’盖一念者，为灵知之自性。即始觉与彼本觉灵知之性，冥然不二，故曰一念相应。是等为佛果之理智冥合，不二之当体，名一念相应也。 　　 
