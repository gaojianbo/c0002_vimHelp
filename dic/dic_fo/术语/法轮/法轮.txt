(术语)佛之说法，能摧破众生之恶，犹如轮王之轮宝，能辗摧山岳岩石。故谓之法轮。又佛之说法，不停滞于一人一处。展转传人，如车轮然。故譬为法轮。行宗记一上曰：‘法轮者，摧业惑故。’维摩经佛国品曰：‘三转法轮于大千，其轮本来常清净。’智度论八曰：‘佛转法轮，或名法轮，或名梵轮。’同二十五曰：‘佛转法轮，如转轮圣王转宝轮。(中略)转轮圣王手转宝轮，空中无碍。佛转法轮，一切世间天及人中无碍无遮，其见宝轮者诸灾恶害皆灭。遇佛法轮，一切邪见疑悔灾害皆悉消灭。王以是轮治四天下，佛以法轮治一切世间天及人。’嘉祥法华疏二曰：‘无生正观，体可楷模，故名为法。流演圆通不系于一人，故称为轮。又无生正观无累不摧，亦是轮义。’维摩经慧远疏曰：‘名四谛以为法轮，从喻名之。如转轮王所有轮宝能摧刚强，转下众生上升虚空。四谛如是，能摧众生恶不善法，转下众生上入圣道，故以为轮。’ 　　 
