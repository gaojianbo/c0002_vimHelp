(术语)一、有观，观依他圆成之二性为有也。二、空观，观遍计之一性为空也。三、中观，观诸法以遍计性之故非有，以依他圆成之故非空，即非有非空之中道也。然此中道有二。对望中道者，如上所云，三性对望立非有非空之中道也。一法中道者，三性一一有非有非空中道之义也。其先遍计性为情有理无之法，故以情有之故非空，以理无之故非有，即非有非空之中道也。其次依他圆成之二性为情无理有，妄情所执之依圆，其体性非有，离迷情之圣智之境，体性宛然，而非空，故亦非有非空之中道也。见义林章一本，观心觉梦钞。 　　 
