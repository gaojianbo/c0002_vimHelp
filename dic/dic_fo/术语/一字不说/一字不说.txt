(术语)佛虽说八万四千之法。而佛自证之法，则非可以言说说。又所说之诸教，有本来法性，而非为佛之创说。此义谓之一字不说。四卷楞伽经三曰：‘我从某夜得最正觉，乃至某夜入般涅槃，于其中间，乃至不说一字。’七卷楞伽经四曰：‘大慧菩萨摩诃萨。复白佛言：世尊。如世尊说。我于某夜。成最正觉。乃至某夜当入涅槃。于其中间。不说一字。亦不已说。亦不当说。不说是佛说。世尊依何密意。作如是语。佛言：依二密法故。作如是说。云何二法。谓自证法。及本住法。云何自证法。谓诸佛所证。我亦同证。不增不减。证智所行。离言说相。离分别相。离名字相。云何本住法。谓法本性。如金等在矿。若佛出世。若不出世。法住法位。法界法性。皆悉常住。’金刚经曰：‘须菩提！于意如何，如来有所说法不？须菩提白佛言：世尊！如来无所说。’同经曰：‘若人言如来有所说法，即为谤佛。’ 　　 
