(术语)又名三三昧。密教谓身口意三者互相摄入，不二一味。是乃真言行之宗要。大日常恒之说法，亦不外说此宗要。大日经一曰：‘身语意平等句法门。’同疏一曰：‘如此时中佛说何法？即是身语意三平等句法门，言如来种种三业皆至第一实际妙极之境。身等于语，语等于心，犹如大海遍一切处同一碱味，故云平等也。’是佛之三密也。秘藏记末以之约众生曰：‘三平等以三密摄一切诸法，一切色摄身，身即印契，见色也。一切声摄口，语即真言，闻声也。一切理摄心，心即本尊，表实相。是三密平等，平等遍一切处，是故行者常可思。一切所见境皆遍一切处身，一切所闻音皆是陀罗尼，即是诸佛说法音。又吾口所出音皆是诲他之音，教诲前人。此身语之下理，摄自心，自心即实相，实相即本尊，本尊即自心，如是观谓三平等。’秘藏记钞二以之约护摩之修法曰：‘护摩大宗以三平等观为至极。三平等者自身炉坛本尊，三种无二平等也。以坛总体观自身，炉口即行者口也。以种种烧具献自口供养自身本有佛烧除无始业障垢。又此自身炉坛即成毗卢遮那如来，从一一毛孔澎甘露乳雨利法界众生也。’此有三种之三平等：一吾身即印也，吾语真言也，吾心本尊也，此三密彼此摄入平等，平等周遍法界是乃自之三平等。二为已成未成一切诸佛之三密平等也。三为自之三业与佛之三密入我我入，平等平等也。秘藏记末曰：‘问秘密藏以何为体宗用？答：以曼荼罗为体，以三三昧为宗，以方便为用。(中略)自三平等互相摄入，他三平等互相摄入。其三平等互相摄入，平等平等是即宗也。’而三平等之法不止此。大日经疏九曰：‘三等为三世等三因等三业道等(即三密)三乘等。’即身义曰：‘佛法僧是三，身语意又三，心佛及众生三也，如是三法平等一也。’是亦一端耳。准于佛部莲华部金刚部之三部，法身般若解脱之三点，空假中之三谛，定智悲之三德，法报应之三身，种种之三法，台宗之三轨可知矣。此平等观念为真言行者最要之法，故入真言行者，必先受持此观念，是即三昧耶戒也。 　　 
