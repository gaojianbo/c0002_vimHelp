(术语)有二释：一就名所释，诸法本无名，以人为假付名者。故一切之名，虚假不实，不契实体，如贫贱之人与以富贵之名是即假名。大乘义章一曰：‘诸法无名，假与施名，故曰假名，如贫人假称富贵。’起信论曰：‘一切言说，假名无实。’二就法而释，诸法为因缘和合而成，无真实之体，故不可自差别，假名仅有差别之诸法，离名则无差别之诸法，故指诸法为假名。注维摩经曰：‘什曰：缘会无实，但假空名耳。’大乘义章一曰：‘诸法假名而有，故曰假名。是义云何？废名论法，法如幻化，非有非无，亦非非有，亦非非无，无一定相可以自别，以名呼法，法随名转，方有种种，诸法差别假名故有，是故诸法说为假名。’法华经方便品曰：‘但以假名字，引导于众生。’ 　　 
