(术语)菩萨五十二位修行中之第一十位也。十信云者，入佛之教法，先以信所以能入也：一、信心，灭尽一切妄想，而中道纯真之谓也。二、念心，真信明了，一切圆通，虽经几多生死，亦不遗忘现前之习气也。三、精进心，以妙圆纯真之精明，进趣于真净也。四、慧心，心精现前，则纯真之智慧，自然发起也。五、定心，执持智明，则周遍寂湛，心常凝于一境也。六、不退心，定光发明，则明性深入，唯知进而不退也。七、护法心，心进安然，则保持一切佛法而不失，与十方如来，气分交涉也。八、回向心，觉明保持，则能以妙力，感佛光回照，又向佛而安住也。九、戒心，心光密回则安住无为而不遗失也。十、愿心，住戒自在，故能游于十方所作悉随愿也。 　　 
