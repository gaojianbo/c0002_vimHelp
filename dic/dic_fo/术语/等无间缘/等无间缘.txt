(术语)四缘之一。此乃于心心所相续上而立之缘，灭于前念之心法，己逃避而开导彼，以引起后念心法之作用也。犹如渡野中独木桥，前人避开以渡后人也。等者等同之义，前念后念其心心所之数，虽有增减，而各自之体，皆为一个，无一法而二体并起者，前念后念各为一个而相等者，谓之等。如色法不然，前刹那虽为属一极微者，然后刹那则同体之极微有增而为三者，又有反之而较前刹那减少者，前后不等也。无间缘者，于前心与后心之间，无他间隔之物体，纵经若干时前念之心法，直与后念之心法为生缘也。此缘唯局于心法，于余法不通。又罗汉临涅槃最后心之心心所外，一切之心法，尽有此缘用。盖罗汉入于涅槃，毕竟不再起心法，故彼之最后心，失此缘用也。俱舍论七曰：‘等无间缘，除阿罗汉临涅槃时最后心心所法，诸余已生心心所法，是等无间缘性。此缘生法，等而无间，依是义立等无间名。由此色等皆不可立等无间缘，不等生故。’唯识论七曰：‘等无间缘，谓八现识及彼心所，前聚于后。自类无间，等而开导，令彼定生。’ 　　 
