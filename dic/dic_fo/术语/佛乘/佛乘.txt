(术语)华严所立。说一切众生悉可成佛之道之教法，谓之佛乘。此法不分二乘三乘等，说唯一成佛之法，故又云一乘。华严法华所说之圆教是也。法华经方便品曰：‘如来但以一佛乘故，为众生说法。’又曰：‘佛以方便力，于一佛乘，分别说三。’三藏法数三十二曰：‘如来以一乘实相之法，运诸众生，到涅槃彼岸，故名佛乘。’法华玄义一曰：‘大法东渐僧史所载，谁有几人不曾听讲，自解佛乘者乎？’同释签一曰：‘佛乘者即是今典，永异余教。不同三五七九等乘，仍开会之使归于一极，故言佛乘。’[囗@又]三乘之一。三乘中之菩萨乘，对于声闻独觉之二乘而云佛乘。以菩萨乘，为成佛之法故也。法华经譬喻品曰：‘当说三乘：声闻、辟支佛、佛乘。(中略)此三乘法，皆是圣所称叹。’ 　　 
