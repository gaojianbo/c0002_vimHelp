(术语)真言宗所立十住心之一。又名如实一道心，如实知自心，空性无境心，一如本净心。一道者，为一乘一如等，言其理，乃离诸造作及有为无为之别执，名为无为。是盖谓真言行者，超三劫中，于第二劫虽了达万有唯心，心外无别法，而恐沉没于真如无为之中，故知于此住心，不坏因缘，而证法界之理，同时不动法界，随缘自在显现，而作为万有，即体达因缘之生灭，是法界之生灭，法界之不生灭，是因缘之不生灭，而离有为无为之别执也。大日经第一住心品曰：‘谓空性者，离根境而为无相无境界，离诸戏论而等于虚空。无边之佛法，依此相续而生，离有为无为界。离诸造作，离眼耳鼻舌身意。’由是此住心，亦名为空性无境心。若以此住心寄在显教，则当于天台。摩诃止观第一有曰：‘云何为一？一实不虚故，一道清净故，一切无碍之人从一道出生死故。’所以此住心。又名如实一道心。盖天台一乘，盛谈诸法即实相，唯色即唯心，言心色之体无二，依正含于理内，根境备于性中，泯境智于一如，故其分齐恰似真言行者第八之住心，是以配之于天台也。显教虽以此分齐为终极，然真言行者，不许停滞于此处。金刚界仪轨云：‘身证十地，而住于如实际，空中诸如来，弹指惊觉告言：善男子！汝所证之处，是一道清净，金刚喻三昧及萨婆若智，尚未能证知。勿以此为足。应满足普贤，方成最正觉。’是乃谓进而发足第十秘密庄严心。可开金刚宝藏也。 　　 
