(术语)宗镜录九曰：‘纂灵记云：京兆人，姓王失其名。原无戒行，曾未修善因，患病致死。为二人引至地狱，于地狱门前见一僧，云是地藏菩萨，乃使诵偈云：若人欲了知，三世一切佛。应观法界性，一切唯心造(华严经夜摩天宫品，觉林菩萨之偈)。菩萨授经已，谓之曰：诵得此偈，能破地狱之苦。其人诵已，遂入见王。王问此人有何功德？答云：唯受得一四句偈。具说如上。王遂放逸，诵此偈时，当声至处，受苦之人，皆得解脱。’又谓无量寿经之‘其佛本愿力，闻名欲往生。皆悉到彼国，自致不退转。’文。汉朝玄通律师，破戒到阎魔厅。诵此文，阎魔礼拜。又法华经譬喻品之‘如来已离，三界火宅。寂然闲居，安处林野。今此三界，皆是我有。其中众生，悉是吾子。而今此处，多诸患难。唯我一人，能为救护。’又寿量品之‘每自作是念，以何令众生。得入无上道，速成就佛身。’为破地狱之文。又密咒圆因往生集有智炬如来心破地狱咒。陀罗尼也。 　　 
