(术语)开显实相妙理之事业，开示佛知见之事业也。一大者，实相之妙理，谓佛知见，即法华之妙法也。法华经方便品曰：‘诸佛世尊，唯以一大事因缘故，出现于世。’文句四上曰：‘一则一实相也，非五非三，非七非九，故言一也。其性广博，博五三七九，故名为大。诸佛出世之仪式，故名为事。’止观一下曰：‘云何为一？一实不虚故，一道清净故，一切无碍人，一道出生死故，云何为大？其性广博，多所含容(乃至)事者十方三世佛之仪式，以此自成佛道，以此化度众生，故名为事。’玄赞三曰：‘大事体即智见，诸佛出世，为此大事，四义明之，谓开示悟入。’又，人之生死谓为大事。善导之临终正念诀曰：‘世之大事，莫越生死，一息不来，乃属后生，一念若错，便堕轮回。’ 　　 
