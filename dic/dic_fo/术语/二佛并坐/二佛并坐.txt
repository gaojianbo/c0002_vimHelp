(术语)法华会座，迹门三周说法已后，涌出于灵山空中之多宝塔中二佛也。初宝塔涌出在空中，依大众之请释迦佛开其塔门，多宝佛全身舍利结跏趺座，结法界定印，其时多宝佛在宝塔中分半座使释迦佛坐，谓之二佛并座。多宝表法佛及定，释迦表报佛及慧，并座表法报不二，定慧一如也。此二佛孰左孰右之说，各有异义。但以多宝在左，释迦在右为正。盖观智之法华仪轨，谓为‘塔门西开’，则知释迦未入塔以前，向东而说迹门，迹门为因位之法，故向发心之东方而说之。多宝塔表本门之寿量，则塔之门，开于西。本门为果上之法，则或向菩提之西方也。然则法华之曼荼罗曰：东向西中央多宝塔中之二佛中，多宝佛在南方，即左位，结定印，释迦佛在北方即右位，结转法轮印，左为定位，右为慧位，显密之通则也，随属于定门之多宝为左位。属于慧门之释迦为右位。见法华秘略要钞三，参照多宝塔条。 　　 
