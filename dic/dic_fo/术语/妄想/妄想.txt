(术语)不当于实曰妄，妄为分别而取种种之相曰妄想。注维摩三：‘生曰：妄想妄分别之想也。’大乘义章三本曰：‘凡夫迷实之心，起诸法相。执相施名，依名取相。所取不实，故曰妄想。’同五末曰：‘谬执不真，名之为妄。妄心取相，目之为想。’楞严经一曰：‘一切众生，从无始来，生死相续，皆由不知常住真心性净明体。用诸妄想，此想不真，故有轮转。’楞伽经四曰：‘妄想自缠，如蚕作茧。’观无量寿经曰：‘行者所闻，出定之时，忆持不舍，令与修多罗合。若不合者，名为妄想。’菩提心论曰：‘夫迷途之法从妄想生，乃至展转成无量无边烦恼。’止观七曰：‘诸法皆妄想和合故有。’ 　　 
