(术语)律之作法，每半月终，其日集大众，读戒经，又于半月间令忆出所犯之罪，而说其罪，以长善除恶。梵曰布萨。译言净住，长净。是就其功能而名之者。就其日之作为则曰说戒，就比丘之忏悔则曰说罪。此说戒秘密，不受具足戒者，不使得听。行持钞上四曰：‘布萨此云净住。’寄归传二曰：‘言说罪者，意欲陈罪说己先愆，改往修来，至诚恳责。半月半月为褒洒陀，朝朝暮暮忆所犯罪。褒洒是长养义，陀是净义，意明长善净除破戒之过，昔云布萨者讹略也。’涅槃经三曰：‘有一童子不善修习身口意业，在屏隈处盗听说戒，密迹力士承佛神力以金刚杵碎之如尘。’ 　　 
