(术语)Buddha，佛陀之略，又作休屠、佛陀、浮陀、浮图、浮头、勃陀、勃驮、部陀、母陀、没驮。译言觉者，或智者。觉有觉察觉悟之二义，觉察烦恼，使不为害，如世人之觉知为贼者，故云觉察，是名一切智。觉知诸法之事理，而了了分明，如睡梦之寤，谓之觉悟，是名一切种智。自觉复能觉他，自他之觉行穷满，名为佛。自觉者，简于凡夫，觉他者简于二乘，觉行穷满，简异于菩萨。何则？以凡夫不能自觉，二乘虽自觉而无觉他之行，菩萨自觉觉他而觉行未为圆满故也。又以知者既具足二智而觉知一切诸法，了了分明故也。南山戒本疏一曰：‘佛，梵云佛陀，或云浮陀、佛驮步他、浮图、浮头。盖传者之讹耳。此无其人，以义翻之为觉。’宗轮论述记曰：‘佛陀梵音，此云觉者，随旧略语，但称曰佛。’佛地论一曰：‘于一切法，一切种相，能自开觉，亦开觉一切有情。如睡梦觉醒，如莲华开，故名佛。’智度论二曰：‘佛陀秦言知者，有常无常等一切诸法，菩提树下了了觉知，故名佛陀。’同七十曰：‘佛名为觉，于一切无明睡眠中最初觉故，名为觉。’法华文句一曰：‘西竺言佛陀，此言觉者、知者，对迷名知，对愚名觉。’大乘义章二十末曰：‘佛者就德以立其名，佛是觉知，就斯立称。觉有两义：一觉察，名觉，如人觉贼。二觉悟，名觉，如人睡寤。觉察之觉对烦恼障，烦恼侵害事等如贼，唯圣觉知不为其害，故名为觉。涅槃云：如人觉贼，贼无能为，佛亦如是。觉悟之觉对其知障，无明昏寝事等如睡，圣慧一起，朗然大悟，如睡得寤，故名为觉。既能自觉，复能觉他。觉行穷满，故名为佛。言其自觉简异凡夫，云觉他者明异二乘，觉行穷满彰异菩萨。’善见律四曰：‘佛者名自觉亦能觉他，又言知，何谓为知？知谛故，故名为佛。’仁王经上曰：‘一切众生，断三界烦恼果报尽者名为佛。’ 　　 
