(术语)敬礼之一。在尊者之傍旋绕于右也。无量寿经上曰：‘稽首佛足，右绕三匝。’象器笺十曰：‘四分律云：客比丘于塔边，左行过，护塔神嗔。佛言：不应左行过，应右绕塔而过。萨婆多毗尼毗婆沙云：右绕者顺佛法故，所以右绕。’寄归传三曰：‘言旋右者，梵云钵喇特崎拏Pradak&sdotblw;i&ndotblw;a，钵喇字缘，乃有多义。此中意趣，事表旋行。特崎拏即是其右，总明尊便之目，故时人名右手为特崎拏。意是从其右边，为尊为便，方合旋绕之仪。’然解右绕之古义甚多，依南山，义净之意，则向尊者右手边而旋，出于其左手边，是为右绕。反之即为左绕。南山之归敬仪曰：‘右绕者面西北转，右肩袒侍，向佛而恭。比见有僧，非于此法，便东回北转，此为右绕。西竺梵僧，阗聚京邑，经行旋绕，目阅其踪，并乃西回而为右绕，以顺天道，如日月焉。’是以尊者之左手为东，其右手为西者。义净之寄归传三曰：‘但可依其梵本，并须杜塞人情，向右边为右绕，向左边为左绕。斯为圣制，勿致疑惑。’是亦以尊者之左手为左边，尊者之右手为右边者。然南山之感通传曰：‘戒坛之举，住持之式相也。众僧说戒受戒，尽往登之，事讫东回左转，南出而返也。’此左旋也。此相违者元照解之，曰归敬仪示绕佛之仪，感通传示绕坛之义者也。资持记下三之二曰：‘然诸经论，皆令右绕。古今诤论，纷纷不息。都缘不晓绕佛绕坛两仪自别。(中略)绕佛者本乎致敬，绕坛者便于行事。致敬则必须右绕，表执持之恭勤。行事则必须左绕，使上下而伦序。’象器笺十曰：‘忠按：禅林巡堂者，左绕而准绕坛仪。寻常行道者，右绕而准绕佛仪。’又慧琳音义二十一示万字形与白毫右旋之图。右绕左绕由我以尊者之左右为标准也。 　　 
