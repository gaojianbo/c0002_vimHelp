(术语)显教中，又有深浅两种，其深者，千钵经所说之十重是也，但此唯约于心性，说实相之理为十重，未别说其戒相，盖其戒相即梵网所说之十重戒也。经五说：‘一者如来一切心法，金刚自性，本来清净，毕竟寂灭。菩萨若于大乘性中能持十重戒者，觉心真净，了见心性无染无着。是故菩萨能持十重戒者，是即名为不坏毗尼。(中略)十者如来一切心法，毕竟无相，离于心想，清净无障。菩萨能持十重戒者，于戒净性不见有戒不见无戒，得名证离小乘执缚一切戒相，是则名为究竟毗尼。’其浅者即梵网经所说之十无尽藏戒也。是戒相虽为十种，而此中具法界一切之戒，故名无尽藏戒。对于四十八之轻戒。故称为重。若犯之。则得波罗夷罪。浅释之第一杀戒，佛子若自杀，教人使杀，方便而杀，赞叹而杀，见作而随喜，乃至咒杀，杀之因，杀之缘，杀之法，杀之业，乃至一切有命者不得故杀，是菩萨应起常住之慈悲心孝顺心，方便救护一切众生，而反自恣心快意杀生，则是菩萨之波罗夷也。第二盗戒，若佛子自盗，教人使盗，方便而盗，赞叹而盗，见作而随喜，乃至以咒而盗，盗之因，盗之缘，盗之法，盗之业，乃至鬼神有主劫贼之物，一切之财物，一针一草不得故盗，菩萨应生佛性孝顺心慈悲心常助一切人，生福生乐，而反更盗人之财物者，是菩萨之波罗夷也。三淫戒。四妄语戒。五酤酒戒。六说四众过戒七自赞毁他戒。八悭惜加毁戒。九嗔心不受悔戒。十谤三宝戒。所以言十无尽者，如例示一二，以一戒中存种种项目故也。 　　 
