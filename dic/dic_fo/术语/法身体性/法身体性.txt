(术语)论法身之体性诸家不同，先言小乘。小乘理性不论，只以戒定慧解脱知见之五分功德为法身，称为五分法身。次言大乘诸家。三论宗以实相为法身，实相者空理，真空无相，是法身之体性，真空无相，故现其无边之身相也。维摩经方便品曰：‘佛身即法身。’同注：‘肇曰：经云：法身者虚空身也，无生而无不生，无形而无不形。’往生论注曰：‘实相无相，故真智无知也。无为法身者，法性身也。法性寂灭，故法身无相也。无相故能无不相，是故相好庄严即法身也。’胜鬘宝窟下末曰：‘法身者，即是实相真如法也。’(虽谓为实相，然与台宗之实相异，虽谓为真如，然与法相之真如异，仅为空理之异名也)。法苑义林章七本曰：‘法身空理，报身空智，利物所现，名变化身。清辨等师皆有此义。’法相宗于法身立二种：一为三身总具之法身，一为三身中之法身。总相之法身，以清净法界之真如与大圆镜智等之有为无为五法为法身，别相之法身，唯以无为之真如为法身。如前所言：华严天台等之一乘宗于法身立该摄分相二门，又于分相门之三身中以所证之理为法身，能证之智为报身，与法相宗同，然其理非如三论家空理之实相，非如法相宗凝然真常之真如，乃总该万有之一真法界也。华严以三千诸法为圆融之诸法实相。天台又非如法相谓法身之理无为，报身之智有为，有为无为性相各别，乃谓真如法随缘而现万德之智相，则理智本来不二，又法性之体，自具能照之智用，则理智本为一体，故理智皆法尔也，无作也，无为常住也，姑依能照所照能缘所缘之义相，而分法报之二身耳。止观五曰：‘常境无相，常智无相。(中略)智境冥一，而言境智，故名无作也。’真言宗以六大为法身，六大者，地水火风空识也，此六者，皆事法也，故法身具本来色相，有宛然之人格如显教之报佛化佛。辨惑指南三曰：‘密教法身为地水火风六大，此六皆事法，故具本来色相，出言语，能说法。(中略)此法身有二种，六大常恒无碍涉入，无可差别之状，表前五大，名自性身，是理法身也(胎藏界之大日法身)。表第六识大，名自受用身，是智法身也(金刚界之大日法身)。’ 　　 
