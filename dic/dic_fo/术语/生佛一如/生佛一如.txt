(术语)又曰生佛一体，生佛不二等。生者，迷之众生，佛者，悟之佛陀，一如者，无差别之义也。或曰凡圣一如。谓为迷悟不二亦同。即烦恼即菩提，生死即涅槃之意也。宝积经曰：‘众生如即如来如，如来如即众生如，众生如来无二无别。’不增不减经曰：‘众生界即法身，法身即众生界，此二法者义一名异。’华严经曰：‘心佛及众生是三无差别。’涅槃经曰：‘一切众生悉有佛性。’宝筴经曰：‘佛界众生界，一界无别界。’即是。是实大乘之通谈也。但说义有左右。或谓法有性相，摄相归于性故为生佛不二。是相宗之意也。唯识述记一本曰：‘摄相归性，皆如为体。故经说言，一切亦如，至于弥勒亦如。’或谓法者俗有真空，生佛之异，俗谛上假名之差别而巳。真谛之法性，众生性空，佛陀亦性空。性空平等，故为生佛不二。是空宗之意也。观经散善义曰：‘生死无为亦空，凡圣明闇亦空，世间六道出世间三贤十圣等，若望其体性，毕竟不二。’或谓真心一体，有不变随缘之二义，以随缘故，有生佛之相。以不变故，生佛之性为一味。或谓法界之体，修性不二，众生修恶之性，即佛界性恶之德。此性恶圆明，名之为佛，故为生佛不二。是等皆性宗之意也。起信论义记曰：‘不变性而缘起染净恒殊，不舍缘而即真，凡圣致一。’妙宗钞上曰：‘良由众生性具染恶，不可变异。其性圆明，名之为佛。’巳上总就理性上论不二也。若就华严之事事无碍法界，天台之十界互具，真言之六大无碍之义，则直尔于事相上有不二之义。 　　 
