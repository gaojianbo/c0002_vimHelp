(术语)禅家应于佛祖所化之机缘，而提起越格之言语动作之垂示也。后人称之，名为公案。又曰因缘。公案者，公府之案牍，即律令也。至严而不可犯者，可以为法。可以断是非。从上佛祖之垂示，是宗门之正令，以判迷悟者类之。故彼拟名公案。所谓千七百则是也。碧岩九十八则评唱曰：‘古人事不获已，对机垂示。后人唤作公案因缘。’同种电钞曰：‘至理绝言，唯对迷机，故不获已而假言说以显道，后人将彼垂示语作公案也。’山房夜话上曰：‘公案乃喻公府之案牍也，法之所在而王道之治乱实系焉，公者乃圣贤一其辙，天下同其途之至理也。案者乃记圣贤为理之正文也，凡有天下者未尝无公府，有公府者未尝无案牍。(中略)夫佛祖机缘，目之曰公案亦尔。’碧严集三教老人序曰：‘祖教之书谓之公案者，唱于唐而盛于宋，其来尚矣，二字乃世间法中吏牍语。’云栖正讹集曰：‘公案者，公府之案牍也。所以剖断是非，而诸祖问答机缘，亦只为剖断生死，故以名之。’ 　　 
