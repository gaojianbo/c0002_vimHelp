(术语)佛灭后，经典之结集。有二藏三藏四藏五藏等之别。经量部为经律二藏之结集。萨婆多部为三藏之结集。大众部为四藏或五藏之结集。四藏者三藏与杂藏也。此中摄一切菩萨之教行。增一阿含经序品曰：‘方等大乘总玄邃，及诸契经为杂藏。’分别功德论一曰：‘杂藏者，非一人说。或佛所说，或弟子说，或诸天颂，或说宿缘三阿僧祇菩萨所生。文义非一，多于三藏，故曰杂藏。’集藏传曰：‘杂藏之法，赞菩萨生，此中诸义多于三藏，都合诸法结在一处。’此杂藏为大乘教。智度论四十九曰：‘四藏所谓阿含、阿毗昙、毗尼、杂藏。摩诃般若波罗蜜等诸摩诃衍经，皆名为法。’摩诃衍经亦解为杂藏。分别功德论一曰：‘诸方等正经皆是菩萨藏中事，先佛在时已名大士藏。阿难所撰，即今四藏是也。合而言之为五藏。’ 　　 
