(术语)阿赖耶识三相之一。意言为万法原因之相。盖第八阿赖耶识，摄持一切种子，能为万法生起之原因也。成唯识论二曰：‘此能执持诸法种子令不失故，名一切种，离此余法能遍执持诸法种子不可得故，此即显示初能变识所有因相。’即是。八识之因相，实有六因十因等种类，独执持种子令不失之义，于他为不共之相，故取之为第八识之因相也。盖因相之义，具通于依持因与生起因之二意。今唯以持种之特用为因相者，解之于狭义也。若于广义言之，则第八识中摄藏之诸法种子，亦可名为因相。何则？以种子正为现起诸法之亲因缘法故也。故唯识论述记四，谓：‘三相，皆唯为现行之识，虽所生义别，而实无广狭，实通现种。’然论文专以现行之第八识明为因相者，以种子之相，微细而隐故耳。就中若就现行识而言，则因者依持之义，即执持种子为诸法原因之意。又就种子识而言，则因者生起之义，即能为生起诸法原因之意。 　　 
