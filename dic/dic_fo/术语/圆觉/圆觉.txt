(术语)一切有情皆有本觉，有真心。自无始已来，常住清净，昭昭不昧，了了常知，约于体而谓为一心。约于因而谓为如来藏。约于果而谓为圆觉。圆觉者，圆满之灵觉也。圆觉经曰：‘善男子！无上法王有大陀罗尼门，名为圆觉。流出一切清净，真如，菩提，涅槃及波罗蜜，教授菩萨。’又曰：‘善男子！圆觉净性，现于身心，随类各应。’圭峰圆觉略疏序曰：‘万法虚伪，缘会而生。生法本无，一切唯识。识如幻梦，但是一心。心寂而知，目之为圆觉。’佛使证此圆觉，为说大方广圆觉修多罗了义经。 　　 
