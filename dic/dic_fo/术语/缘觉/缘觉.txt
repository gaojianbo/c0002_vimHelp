(术语)梵语Pratyekabuddha，旧称辟支佛。又曰辟支迦罗。新称钵剌翳伽佛陀。旧译曰缘觉。新译曰独觉。缘觉者：一，观十二因缘之理而断惑证理，一，因飞花落叶之外缘而自觉悟无常，断惑证理。独觉者，彼于无佛之世，宿因所萌，或观十二因缘，或观飞花落叶，而独自觉悟也。大乘义章十七末曰：‘言缘觉者，外国正音，名辟支佛，此翻辟支。名曰因缘，佛名为觉。缘觉名义，解有两种：一约所观法门以释。缘者是其十二缘法，始从无明，乃至老死。观斯悟解，从缘得觉，故号缘觉。二就得道因缘以释。如辟支佛得道因缘经中广说，如拂迦沙见风动树，而得悟道。如是等皆藉现事缘，而得觉悟，曰缘觉。’瑜伽伦记八上曰：‘独觉地，若依梵语，名钵刺翳迦陀。旧云辟支，讹也。此云独觉。初发心时，亦值佛世，闻法思惟。后得道身出无佛世，性乐寂静，不欲杂居，修加行满，无师友教，自然独悟，永出世间，中行中果，故名独觉。或观待缘，而悟圣果，亦名缘觉。’玄赞五曰：‘乐独善寂者，是独觉义。出无佛世，得能证道，独自善证寂灭理故。又以此慧，深知诸法因缘者，是缘觉义。故瑜伽云：或观待缘而证圣果，故名缘觉。观十二缘起而证果故。’然天台一家区分此二者，出于佛世，观十二因缘而得悟者，为缘觉。出于无佛世，观飞花落叶之外缘而成道者，为独觉。四教仪三曰：‘辟支迦罗，是天竺之言，此土翻为缘觉。此人宿世福德，神根胜利，学十二因缘以悟道也。大智度论云：缘觉有二种：一独觉，二因缘觉。一明独觉辟支迦罗者。若佛不出世，佛法已灭。是人先世因缘，能独出智慧，不从他闻，自以智慧得道故，名独觉。(中略)二明因缘觉者。因闻十二因缘觉悟，成辟支佛也。’辅行九之三曰：‘大论二十一云：迦罗此翻因缘觉，亦云独觉。出值佛世，闻因缘法，名为缘觉。出无佛世，自然得悟，名为独觉。’文句四上曰：‘释论云缘觉独觉，独觉出无佛世，缘觉愿出佛世。’四教仪集注中曰：‘缘觉者，观内因缘，禀佛教法。独觉者，观外因缘，无师自悟。’ 　　 
