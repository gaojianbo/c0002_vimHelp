(术语)凡一佛出世则以其佛为本，立正法，像法，末法之三时。然诸经皆说正像之二时，大悲经独说正像末三时。又如杂阿含，俱舍论，唯说正法之一时。一正法，正者证也，佛虽去世而法仪未改，有教有行，有正得证果者，是为正法时。二像法，像者似也，讹替也，道化渐讹替，而真正之法仪行仪不行，随而无证果者，但有教有行，而像似之佛法行，此时谓之像法时。三末法，末者微也，转为微末，但有教而无行，无证果时，是为末法时。嘉祥法华义疏五曰：‘佛虽去世法仪未改，谓正法时。佛去世久，道化讹替，谓像法时。转复微末，谓末法时。’法华玄赞五曰：‘若佛正法，教行证三，皆具足有。若佛像法，唯有教行，无证果者。若佛末法，唯有教在，行证并无。’青龙仁王经疏三下曰：‘有教有行，有得果证，名为正法。有教有行，而无果证，名为像法。唯有其教，无行无证，名为末法。’三大部辅注七曰：‘正者证也，像者似也，末者微也。’又俱舍论二十九以教证为正法之体，明住于正法之世，为一千岁。教法者经律论之三藏也，证法者三乘之菩提分法也(与前言证果异)，若有人于其教法诵持及正说者，为住于教法世。若有人行其菩提分法者，为住于证法世。故随此三人住世之时量，可知住于正法世之时量。圣教中总言为唯千岁住(证法唯千年住，教法之住时，复过于此，即像法也)。颂曰：‘佛正法有二：谓教证为体，有持说行者，此便住世间。’ 　　 
