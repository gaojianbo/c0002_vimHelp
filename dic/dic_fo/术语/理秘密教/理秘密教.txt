(术语)日本台密于密教中立理秘密，事理俱密之二教，华严法华等之一乘教为理秘密，且立大日释迦同体之义。东密不许之也。菩提心义一末曰：‘问：仁王经云五千女人现身成佛者，是于佛世闻仁王经而成佛也？菩萨处胎经云：魔梵释女皆不舍身，不受身，悉于现身成佛者，是于无佛世自观而成佛也。无量义经云：持是经者，即于此身得无生忍者，是于佛灭后持经而成佛也。云何惟真法中言即身成佛耶？若言此等即身成佛之人，皆修此观(真言观)则何故说此三摩地法之诸教中阙而不书？答：所言之真言法者，大日经义释谓梵音云曼怛罗。此云真言。龙树释论谓之密语。真语如语不妄不异之语。故名真言。故凡说真如法性之教，皆名真言，故凡法华等之诸大乘，皆名真言秘密教。唯法华等，虽皆说此三摩地法，而传法之菩萨，阙而不书。若于佛世，若于灭后，持经而心觉开解，则得成佛道。成佛道时，于内心观法，名三摩地。是名初住之即身成佛。问：何以知说诸真如法性，皆名真言秘密教耶？答：苏悉地经疏云有二种教：一显示教。二秘密教。显示教谓阿含深密等诸三乘教也。秘密教谓华严维摩法华涅槃等诸一乘教也。秘密教亦有二种：一理秘密教。谓彼华严等一乘教。唯说世俗胜义圆融无二。不说三密行相故。二事理俱密。谓大日金刚顶苏悉地经等能说世俗胜义圆融无二。亦说三密行故。’ 　　 
