(术语)色界之四禅定与无色界之四空定也。四禅定者，第一初禅定(新译云初静虑次下同)，得生于初禅天之禅定也，此定具寻与伺之二心所，喜与乐之二受。第二第二禅定，得第二禅天生果之禅定也，此定无寻伺，但有喜乐之二受。第三第三禅定，得第三禅天生果之禅定也，此定但有乐受。第四第四禅定，得第四禅天生果之禅定也。此定离寻伺喜乐，最为寂静。四空定者，第一空无边处定，可生无色界空无边处之禅定也。此乃作空为无边解，破一切色相之禅定，故名无边。第二识无边处定，可生无色界识无边处之禅定也。此乃作识为无边解，破第一空无边能观心相之禅定，故名识无边。第三无所有处定，可生无色界无所有处之禅定也。此乃作所观能观皆为无所有解之禅定，故名无所有。第四非想非非想处定，可生无色界有顶天即非想非非想处之禅定也，此禅定极为寂静，心想虽有如无，故名非想非非想。见俱舍论二十八。 　　 
