(术语)如来三十二相之一。世尊眉间有白色之毫相，右旋宛转，如日正中，放之则有光明，初生时长五尺，成道时有一丈五尺。名白毫相。大般若三十一曰：‘世尊眉间有白毫相，右旋柔软，如睹罗绵，鲜白光净踰珂雪等，是三十一。’嘉祥法华义疏三曰：‘智度论出小乘人解白毫相云：舒之即长五尺，卷之即如旋螺。观佛三昧经云：为太子时长五尺，树下时长一丈四尺五寸，成道时一丈五尺。舒之表里有清彻白净光明，置之便失净光而卷缩在两眉之间。经或言：右旋宛转如日正中。或言：如天白宝。’佛说实经，放白毫之光者，表理之显明与白净。且表其法为诸教之源也。法华经序品曰：‘尔时佛放眉间白毫相光。’嘉祥法华义疏二曰：‘白毫者表理显明称白，教无纤隐为毫。’探玄记三曰：‘眉间表中道一乘法也，白毫表无流证道白净法也。又白为众色本，故表此一乘为诸教源也。’ 　　 
