(术语)梵语，魔罗M&amacron;ra之略。译为能夺命，障碍，扰乱，破坏等。害人命，障碍人之善事者，欲界之第六天主为魔王，其眷属为魔民魔人，旧译之经论，作磨，梁武改为魔字。婆沙论四十二曰：‘问曰：何故名魔？答曰：断慧命故名魔，复次常行放逸有害自身故名魔。’智度论五曰：‘除诸法实相，余残一切法，尽名为魔。(中略)问曰：何以名魔？答曰：夺慧命，坏道法功德善本，是故名为魔。’智度论六十八曰：‘魔秦言能夺命者，唯死魔实能夺命，余者亦能作夺命因缘，亦夺智慧命，是故名杀者。’义林章六本曰：‘梵云魔罗，此云扰乱障碍破坏。扰乱身心障碍善法破坏胜事，故名魔罗，此略云魔。’玄应音义二十一曰：‘魔莫何反，书无此字，译人义作。梵云魔罗，此翻名障，能为修道作障碍故。亦言杀者，常行放逸断慧命故，或云恶者，多爱欲故。’慧琳音义十二曰：‘魔罗唐云力也，即他化自在天中魔王波旬之异名也。此类鬼神有大神力，能与修出世法者为留难事，名为魔罗。以力为名，又略去罗字。’ 　　 
