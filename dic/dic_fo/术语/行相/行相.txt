(术语)心识各自固有之性能，谓之行相。心识以各自之性能，游行于境相之上，又行于所对境之相状，故名行相。唯识论二曰：‘识以了别为行相故。’心识对于事物之境时，必现其影像于心内，如镜之于物指其心内之影像而谓之行相。唯识述记三本曰：‘相者体也，即谓境相，行于境相，名为行相。或相谓相状，行境之相状，名为行相。或行境之行解相貌，然本但是行于相义，非是行解义。’又为行解事物之相貌，故云行相。俱舍光记一之余曰：‘言行相者，即是行解相故，名为行相。’同四曰：‘有所行境界相，故名行相。又解，行谓行解，如了别等；相谓相貌，如影像等。行家相故，名为行相。’俱舍宝疏四曰：‘能缘心法，于所缘境品类不同。行解心上，起品类相，如镜照物类于镜面上，有种种像差别之相。’颂疏三曰：‘如缘青境心及心所，皆带青上影像，此识上相，名为行相。行谓行解，即能缘心也。相谓影像，即行上相也。行解之相，名为行相，依主释也。’ 　　 
