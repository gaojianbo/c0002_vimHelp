(术语)如者如法之各各之相也，如法之实相也。如地之坚相，如水之湿相，谓之各各之相是事相之如也。然此各各之事相，非实有，其实皆空，以彼此之诸法以空为实，空者，是诸佛之实相也，此实相之如，称为如。故实相即如也。又此如为诸法之性，故名法性，此法性为真实之际极，故曰实际。故如与法性与实际，皆诸法实相之异名也。又，诸法之理性相同，谓之如，以诸法虽各各差别而理体则一味平等故也。故如者理之异名也。此理真实，故云真如，其理为一，故云一如，但就其理体言之，般若经之如，立为空，法华经之如，立为中，是教门之不同也。智度论三十二曰：‘诸法如有二种：一者各各相，二者实相。’又曰：‘佛弟子如法本相观。’又曰：‘如法性实际，此三皆是诸法实相异名。’维摩经菩萨品曰：‘如者不二不异。’大乘义章一曰：‘如，法性，实际，义出大品经，此三乃是理之别目。(中略)如者是其同义，法相虽殊，理实同等，故名为如。’大日经疏一曰：‘怛他是如义。’止观二曰：‘如空之异名耳。’维摩经净影疏曰：‘真法体同，名之为如。’ 　　 
