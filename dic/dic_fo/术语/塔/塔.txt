(术语)又作塔婆、兜婆、偷婆、浮图等。皆梵语窣堵波(St&umacron;pa，巴Th&umacron;pa)之讹略也。高积土石，以藏遗骨者。又名俱攞。译言聚、高显、坟、灵庙等。别有所谓支提或制底(Chaitya)，言不藏身骨者。或通称为塔。亦曰支提。法华义疏十一曰：‘依僧祇律有舍利名塔婆，无舍利名支提。地持云：莫问有无，皆名支提。明了论云：支提，此云净处。’行事钞下二曰：‘杂心云：有舍利名塔，无者名支提。塔或名塔婆，或云偷婆，此云冢，亦云方坟。支提云庙，庙者貌也。’玄应音义六曰：‘诸经论中，或作薮斗波，或作塔婆，或作兜婆，或云偷婆，或言苏偷婆，或作支提浮都，亦言支提浮图，皆讹略也。正言窣堵波，此译云庙。或云方坟，此义翻也。或云大冢，或云聚相，谓累石等高以为相也。’西域记一曰：‘窣堵波，即旧所谓浮图也。又曰鍮婆，又曰塔婆，又曰私鍮簸，又曰数斗波，皆讹也。’法华文句记三曰：‘新云窣睹波，此云高显，方坟，义立也。谓安置身骨处也。’寄归传三曰：‘大师世尊既涅槃后，人天并集以火焚之。(中略)即名此处以为制底。’塔有显密二教之别。显教以为揭高德之标帜，即所谓墓标，故限于佛乃至有德之比丘。密教以为大日如来之三昧耶形。五轮塔是佛体。非墓标。因而许为结缘追福。建于一般僧俗之墓处，俗曰石塔、塔婆、窣堵波者，指此五轮塔也。 　　 
