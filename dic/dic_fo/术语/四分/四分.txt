(术语)华严大判一经为四分：一信分，二解分，三行分，四证分。见三藏法数十四。[囗@又]法相宗立八识，八识之心王，心所，体虽各一，而分别所起之用，则有四分：一相分。是为心内所现之境，心者虑知之法，虑知之法，必有所知之法，故心生时，心之自体自转变，而现所虑所托之境，此名所虑所托之境分。相者相状，心起时，浮于心前之相貌也。二见分，见者见照。能缘为义，缘其所变相分之见照作用也，识之自体变相分，共起能缘之用，此名见分。三自证分，见分虽知相分，而见分不能自知见分，如刀不能自斩刀也，故别有知见分之用，此名自证分。是为识之自体分，彼见分非他物，即此自体缘外(相分)之用也，今自体自证知此自用之见分，故名自证分。四证自证分。自证分自证之用谁证知之，于是从自证分更起能缘之用，使证知自证，此名证自证分。而知此证自证分者为谁，知之者，即前之自证分也。自证分为证之自体，则缘外之见分与缘内之证自证分，皆得知之。以见分与证自证分，是自证分缘内外之二用，体必能知用也，兼缘二分，故不要第五分。譬之店中之货物如相分，掌柜如见分，主人如自证分，证自证分如其妇。见分缘相分而不可缘自证分，犹如掌柜能差排货物，而不能关知主人之事，自证分得缘外之见分与内之证自证分，如主人得管理掌柜与其妇，证自证分之缘自证分，如妇知夫之事。此四分古师多立三分。证自证分合于自证分，护法菩萨之正义，乃立四分。起信论所说，业转现之三识，如其次第，恰当于自证分，见分，相分之三分。然而一切诸法无一不影现于相分中，但诸识之相分，影现之相不同耳，开示之则如图。 　　 
