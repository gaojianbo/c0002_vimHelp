(术语)是为旧称，新称云三三摩地，译曰三定，三等持，就能修之行而名之。仁王经谓之三空，此就所观之理而名之。十地论谓之三治，此就所断之障而名之。此三昧有有漏无漏二种：有漏定谓之三三昧，无漏定谓之三解脱门。解脱即涅槃，无漏为能入涅槃之门也。犹如有漏曰八背舍，无漏曰八解脱也。三三昧之义：一、空三昧与苦谛之空，无我，二行相相应之三昧也。观诸法为因缘生，无我无我所有。空此我我所二者，故名为空三昧。二、无相三昧，是与灭谛之灭，静，妙，离，四行相相应之三昧也。涅槃离色声香味触五法，男女二相，及三有为相(除住相)之十相，故名为无相。以无相为缘，故名为无相三昧。三、无愿三昧，旧云无作三昧，又云无起三昧。是与苦谛之苦，无常，二行相，集谛之因，集，生，缘，四行相相应之三昧也。苦谛之苦，无常及集谛可厌恶，又道谛之道，如，行，出，四行相如船筏之必舍故总不愿乐之，故以之为缘，谓之无愿三昧。又于诸法无所愿乐，则无所造作，故谓为无，名为无起。但苦谛之空无我二行相与涅槃之相相似，非可厌舍，故无愿三昧中，不取之也。法华经信解品曰：‘世尊往昔说法既久，我时在座，身体疲懈，但念空无相无作。’无量寿经上曰：‘超越声闻缘觉之地，得空无相无愿三昧。’同下曰：‘住空无相无愿之法，无作无起观法如化。’智度论十九曰：‘于三界中智慧不着，一切三界转为空无相无作，解脱门。’同二十曰：‘涅槃城有三门，所谓空无相无作。(中略)行此法得解脱，到无余涅槃，以是故名解脱门。’俱舍论二十八曰：‘空谓非我，无相谓灭四，无愿谓余十，诸行相相应，此通净无漏无漏三脱门。’大乘义章二曰：‘言无愿者，经中或复名为无作，亦名无起。(中略)此三经论名解脱门，亦名三治，亦名三空义，或复说为三三昧门。三脱三昧经论同说，三治一门如地论说。言三空者，如仁王经，言三脱者就果名也。三障对治，故名三治。言三空者就理彰名，三三昧者，就行名也。’ 　　 
