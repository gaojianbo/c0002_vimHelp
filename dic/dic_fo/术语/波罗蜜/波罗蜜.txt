(术语)P&amacron;ramit&amacron;，又作波罗蜜多，播啰弭多。译言究竟，到彼岸，度无极，又单译曰度。以名菩萨之大行者，菩萨之大行，能究竟一切自行化他之事，故名事究竟，乘此大行能由生死之此岸到涅槃之彼岸，故名到彼岸。因此大行能度诸法之广远，故名度无极。法华次第下之上曰：‘此六通云波罗蜜者，并是西土之言，秦翻经论多不同。今略出三翻，或翻云事究竟，或翻云到彼岸，或翻云度无极。菩萨修此六法，能究竟通别二种因果一切自行化他之事，故云事究竟。乘此六法能从二种生死此岸到二种涅槃彼岸，谓之到彼岸。因此六法能度通别二种事理诸法之广远，故云度无极也。若依别释，三翻各有所主。若依通释则三翻虽异，意同无别也。’大乘义章十二曰：‘波罗蜜者，是外国语。此翻为度，亦名到彼岸。(中略)波罗者岸，蜜者是到。’俱舍光记十八曰：‘波罗，此云彼岸，蜜多此云到。菩萨能到自乘所往圆满功德彼岸处故。’智度论十二曰：‘问曰：云何名檀波罗蜜？答曰：檀义如上说。波罗(秦言彼岸)蜜(秦言到)是名渡布施河得到彼岸。复次此岸名悭贪，檀名河中，彼岸名佛道。’慧琳音义一曰：‘播啰弭多，唐云彼岸到，今回文云到彼岸。’仁王经良贲疏上一曰：‘言波罗者，梵语也。此云彼岸，对彼说此，此岸者何？于四谛中已起苦集而为此岸，未起苦集而为中流，涅槃菩提即灭道谛而为彼岸。(中略)言蜜多者，梵语也。此具二义。离义到义，于生死中离此到彼。’ 　　 
