(术语)&Sacute;rma&ndotblw;a，又作娑门、桑门、丧门、沙门那，译曰息、息心、静志、净志、乏道、贫道等，新作室摩那拏、舍啰磨拏、室啰磨拏、沙迦懑囊，译曰功劳、勤息，劳劬修佛道之义也，又勤修息烦恼之义也。原不论外道佛徒，总为出家者之都名。注维摩经曰：‘肇曰：沙门，出家之都名也。秦言义训勤行，勤行趣涅槃也。什曰：佛法及外道，泛出家者皆名沙门。’大经慧远疏曰：‘沙门此翻为息，息诸恶故。’法华玄赞二曰：‘沙门息义，以得法故暂尔宁息，亦息恶也。正言室罗磨拏，或室摩那拏，此云功劳，谓修道有多功劳也。’玄应音义六曰：‘沙门旧云桑门，或云丧门，皆讹略也。正言室摩那拏，或言舍啰磨拏，此言功劳，言修道有多劳也。又云勤劳，言至诚也。义亦言息，以得法故暂宁息也。旧译言息心，或言静志是也。’慧苑音义上曰：‘沙门正言沙迦懑囊，此云止息，谓止息一切诸不善法。又曰劬劳，谓修一切劬劳苦行。又曰听闻，谓多闻熏习是常业也。’慧琳音义十八曰：‘沙门讹也，正音云室啰末拏，唐言勤恳也。’同二十六曰：‘此云勤劳，内道外道之总名也，皆据出家为言耳。古经为丧门，或为娑门，罗什法师以言非便改为沙门也。’俱舍论二十四曰：‘诸无漏道是沙门性，怀此道者名曰沙门，以能勤劳息烦恼故。’同光记曰：‘沙门此云勤息。’羯磨疏三上曰：‘沙门旧翻桑门，音之互也。涅槃云沙门那者是本音也，或言乏道贫道以译之，皆谦虚自收不伐德也，今译为息恶者取其意也。元拔俗来入非家者，决誓断恶息本习也。’释门归敬仪上曰：‘沙门或云桑门沙门那者，并是天竺道士之佳号，俗中之常目也，亦是彼国修净行者，此云净志，以义目之。’百论疏一曰：‘沙门者，云乏道，亦云息心。乏道者，以道断于贫乏也。息心者，经云，息心达本源，故云沙门也。’四十二章经曰：‘佛言：辞亲出家，识心达本，解无为法，名曰沙门。’增一阿含经四十七曰：‘沙门名息心，诸恶永已尽，梵志名清净，除去诸乱想。’ 　　 
