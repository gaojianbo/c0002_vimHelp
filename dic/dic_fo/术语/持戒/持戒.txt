(术语)六度之一。受持戒律而不犯触也。法华经譬喻品曰：‘持戒清洁，如净明珠。’维摩经佛国品曰：‘持戒是菩萨净土。’地持论八曰：‘三十二相无差别因，皆由持戒所得。’智度论谓有大力毒龙，以眼视人，弱者即死。以气嘘人，强者亦死。时龙受一日戒出家，入林树间，疲懈而睡。猎者见之喜曰：以此皮献国王，以为船饰可乎？便以杖案其头，刀剥其皮。龙自念：我今持戒，故不计此身，一心受剥，不生悔意。时日大热，欲趋大水。见诸小虫来食其身，为持戒故，不敢动。畜生尚能坚持禁戒，至死不犯，况复于人！ 　　 
