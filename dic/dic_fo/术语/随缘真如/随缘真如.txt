(术语)如法相三论于权大乘，立真如凝然不作所法，谓万物之本体，真实如常，不变不动，此不变不动之真如为所依，而因缘之事相安立也。然则真如为体，万物为相，体与相，虽所依毕竟不离，然彼此本来各别，如合木与石也。如华严天台，为实大乘，于真如立二相，一为不变真如。二为随缘真如。不变真如之边，虽如彼权大乘所言，然谓真如不止于不变之一边，更有随缘之用，应外来之缘而现森罗万象，犹如不变之水，依外缘之风，而起千波万波也。其所起之波，犹不失水之性，森罗万象之事相，犹无变不变之真如性者，故万法即真如，真如即万法也。盖真如有随缘之德，故真如即万法也。而真如又具不变之性，故万法即真如也。起信论曰：‘依一心法有二种门，云何为二？一者心真如门，二者心生灭门。’同义记中本曰：‘一如来藏心含于二义：一约体绝相义，即真如门也。(中略)二随缘起灭义，即生灭门也。’金錍论曰：‘应知万法是真如，由不变故。真如是万法，由随缘故。’ 　　 
