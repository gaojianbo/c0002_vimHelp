(术语)三智于一心之上同时发得也。盖在别教，修空观得一切智，修假观得道种智，修中道观得一切种智，由如是次第之三观，次第发得三智。而在天台圆教，则三观融于一心，故即所发之三智，亦同时于一心证得，无前后并别云。原出大智度论二十七，彼文自为问答曰：‘一心中得一切智，一切种智，断一切烦恼习，今云何言以一切智具足得一切种智，以一切种智断烦恼习？答曰：实一切智一时得，此中为令人信般若波罗蜜故，次第差别品说，欲令众生得清净心，是故如是说。’即是也。昔北齐之慧文，读此文，豁然悟圆理之极致，以之授慧思，慧思以之传智顗，智顗依之证得一心三观一境三谛等之圆理，遂为开立天台一宗之基。此所以同宗以龙树为高祖师也。 　　 
