(术语)又曰无言行或无言戒，行无言之一种佛法。无言童子是也。大集经十二无言菩萨品曰：‘王舍城师子将军家产一子。当其生时，虚空之中多有诸天作如是言：童子！当应念法，思惟于法。凡所发言，莫说世事，常当颁宣出世之法，常当守口，慎言少语，莫于世事起诸觉观，当依于义，莫依文字。尔时闻是语已，不复涕泣。无婴儿相，乃至七日色貌和悦，见人欢喜，目未曾眴。是时有人语其父母：是儿不祥不应畜养，何以故？喑无声故。父母答言：是儿虽复喑不出声，然其身根具足无缺，当知是儿必有福德，非是不祥薄福之人。因为立字，字曰无言。时无言童子渐渐长大，如八岁儿。所游方面，人所乐见，随有说法转法轮处，乐往听受，口无所宣。尔时无言童子以佛神力与其父母眷属宗亲往宝坊所，到已见佛，心生欢喜。礼敬供养，右绕三匝，合掌而立。并见十方诸来菩萨，生大喜心。尔时舍利弗白佛言：世尊！师子将军所生之子，身根具足而不能语，是何恶业因缘所致？佛告舍利弗：汝今不应作如是语轻是童子，何以故？是人即是大菩萨也。(中略)尔时无言菩萨现如是等大神通已，低头合掌作如是言：南无佛陀。南无佛陀。(中略)尔时无言以佛神力及己愿力，与诸菩萨踊在虚空，高七多罗树，正向于佛而说偈。’(有无言童子经二卷，此品之异译也。)梁武金刚般若经忏文曰：‘无言童子，妙得不言之妙。不说菩萨，深见无说之深。’(不说菩萨者，维摩居士也。) 　　 
