(术语)梵语劫簸Kalpa之略。译言分别时节。通常年月日时不能算之远大时节也。故又译大时。智度论三十八曰：‘劫簸，秦言分别时节。’又曰：‘时中最小者六十念中之一念，大时名劫。’释迦氏谱曰：‘劫波，此土译之名长时也。’慧苑音义上曰：‘劫，梵言，具正云羯腊波，此翻为长时。’劫有二种：一名器世间，就世界成坏而立之数量也。如成劫坏劫增劫减劫等名。祖庭事苑曰：‘日月岁数谓之时，成住坏空谓之劫。’二名岁数劫，算昼夜日月之数量者。法华论曰：‘示现五种劫：一者夜，二者昼，三者月，四者时，五者年。’智度论三十八曰：‘有人言：时节岁数名为小劫，如法华经中，舍利弗作佛时，正法住二十小劫，像法住二十小劫。’ 　　 
