(术语)释迦如来出兴于娑婆世界之本意也。圣道门诸家以法华之开权显实开迹显本为出世之本怀。因法华经方便品：‘诸佛世尊，唯以一大事因缘故出现于世’故也。又净土门诸师以无量寿经念佛往生为出世之本怀。因无量寿经：‘如来以无盖大悲矜哀三界。所以出兴于世，光阐道教。欲拯群萌，惠以真实之利。无量亿劫难值难见。犹灵瑞华时时乃出’故也。愚案佛之教门有二种：一智慧门，二慈悲门。一摄上智，一度下愚。法华之本怀，在于智门。念佛之本怀，存于悲门。 　　 
