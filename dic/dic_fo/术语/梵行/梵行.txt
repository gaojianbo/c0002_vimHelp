(术语)梵者清净之义，断淫欲之法为梵行，即梵天之行法也。修梵行则生梵天。智度论曰：‘断淫欲天皆名为梵天，说梵皆摄色界，以是故断淫行法名为梵行，离欲亦名梵，若说梵则摄四禅四无色定。’同八曰：‘有人行十善业道不断淫，今更赞此行梵天行断除淫欲，故言净修梵行。’维摩经方便品曰：‘示有妻子常修梵行。’注曰：‘肇曰：梵行，清净无欲行也。’法华嘉祥疏七曰：‘有人言：通取一切戒为梵行，别名断淫为梵行。故大品云：淫欲障生梵天，何况菩提。’[囗@又]涅槃名梵，证涅槃之万行，云梵行。法华经序品曰：‘具足清白梵行之相。’法华嘉祥疏三曰：‘梵行之相者，梵名涅槃，即根本法轮大涅槃也。行即万行，到大涅槃也。’大日经疏十七曰：‘梵谓涅槃。(中略)梵行谓修梵行者名。(中略)具大涅槃名为梵。’[囗@又]涅槃五行之一。梵者清净之义，菩萨利他之行，能为一切不善之对治，离过清净，故名梵行。 　　 
