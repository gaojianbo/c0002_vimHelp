(术语)今于四类之别解中，示地狱界与人界及佛界三种之相。先言地狱界之十如是，相如是者恶人显后堕地狱之前相，凡夫虽不知，而佛菩萨之目，则能见之也。性如是者，专习恶之人其习状如生成，改变为难也。体如是者：‘摧折粗恶色心以为体质。’即堕于地狱为狱卒所责之荒恶身心体是也。私记二本云：‘问：体者即指受报身。与报何异？答：阴身为体。苦乐为报。’力如是者：‘地狱有登刀上剑之用。’即于地狱有上剑山上刃林裂破身体之力用也。作如是者：‘构造经营。’谓于身口意之三业造恶也。私记云：‘作是造业与因何别？答：构造为作，约外约色，习因为因，约内约心。’因如是者：‘恶习因也。’谓于过去习恶也。缘如是者作恶之缘助也。果如是者，谓过去所习之恶事，受地狱之身亦能起也。报如是者：‘铜柱铁床之苦。’谓于地狱攀登铜柱。坐热铁床也。本末究竟等者，相如是，报如是，皆为空谛故谓为等。又恶之果报在本之性相中，本之性相，在恶之果报中则为假谛等，又地狱之理体与佛果无异，则皆为中道法界，是中道之等也。次明人界之十如，则相如是者：‘相表清升。’谓对于四恶趣之沉沦，格别清净，有上升之相也。性如是者：‘性觉白法。’谓清白之善法，成为其性也。体如是者：‘体是安乐身心。’谓与三途等苦报相违，安稳快乐之身心也。力如是者：‘堪任善器。’谓堪于勤善之器也。作如是者：‘造止行二善。’谓作止恶行善之二善也。因如是者：‘因是白业。’谓成就清白之善因也。缘如是者：‘作善我我所。’谓我思能作善也，此为白善之缘。果如是者：‘任运修善心生。’谓依前来习善之习用，而自然生善心也，报如是者：‘自然爱乐。’谓自然受人果之快乐也。本末究竟如前地狱界。次明佛界之十如，则‘佛界十法者。皆约中道分别也。’言佛界之十如其体皆为中道也。此虽为一中道，而因义理相违，故分为十如。相如是者为缘因佛性，是外修万行也。性如是者为了因佛性，是内生真智也。体如是者为正因佛性，是真如法界也。力如是者，谓初发菩提心，超二乘上为力。是发菩提心也。作如是者四弘誓愿也。因如是者智慧庄严也。缘如是者福德庄严也。果如是者一念相应大觉朗然之无上正觉也。报如是者大般涅槃三德秘藏也。本末究竟等者三谛法界之体等也。 　　 
