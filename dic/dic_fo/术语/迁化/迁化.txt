(术语)迁者迁移，化者化灭，通谓人之死。原为儒典之语。前汉书外戚传曰：‘李夫人卒，武帝自作赋曰：(中略)忽迁化而不反兮，魄放逸以飞扬。’文选魏文帝典籍论文曰：‘日月游于上，体貌衰于下。忽然与万物迁化，斯亦志士之大痛也。’佛者更为说，偏名释氏之死，化者化度，教化济度众生也。迁者迁移，此处众生之缘尽，而化度之事，移于他方之义也。大乘义章五本曰：‘菩萨后时迁化他土。’广弘明集哭玄奘文曰：‘上人迁化于异方。’释氏要览曰：‘释氏死谓涅槃、圆寂、归真、归寂、灭度、迁化、顺世，皆一义也。从便称之，盖异俗也。’ 　　 
