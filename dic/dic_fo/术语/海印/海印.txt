(术语)佛所得之三昧名。如于大海中印象一切之事物，湛然于佛之智海印现一切之法也。大集经十五曰：‘譬如阎浮提一切众生身及余外色，如是等色，海中皆有印像。以是故，为大海印。’宝积经二十五曰：‘如大海，一切众流悉入其中，一切诸法入法印中，亦复如是，故名海印。’探玄记四曰：‘海印者，从喻为名，如修罗四兵列在空中，于大海中印现其像。菩萨定心犹如大海，应机现异，如彼兵像故。’还源观曰：‘言海印者，真如本觉也。妄尽心澄，万像齐现，犹如大海由风起浪。若风止息，海水澄清，无像不现。’八十华严经十四曰：‘众生形相各不同，行业音声亦无量，如是一切皆能现，海印三昧威神力。’楞严经四曰：‘如我按指，海印发光，汝暂举心，尘劳先起。’三藏法数三十九依宗镜录于海印三昧列十义。华严宗以此海印三昧为华严经所依之定。华严经钞二曰：‘如说法华依无量义处三昧，说般若经依等持王三昧，说涅槃经依不动三昧，故说诸经，多依三昧，今说此经，依何三昧？即海印三昧。’ 　　 
