(术语)时常忆念也。法华普门品曰：‘若有众生多于淫欲，常念恭敬观世音菩萨，便得离欲。’常念者，正念也。此正念有事理之二种。事之常念者昼夜二时行住坐卧念观音之神力而不忘也。理之常念，有四教之异。藏教之常念或观自他身内外不净，三十六物之不净充满，或从死想至白骨想之九想一一观之而远离淫心，或分析色法至极微观所执男女，本来空以破淫心，皆常念观音之姿也。通教之常念以诸男女之境界，皆由因缘生，观为自性空而灭欲情，此大乘通教常念观音之姿也。别教之常念，初用即空之观，破凡夫实有之执，次用假有之观，破着于空相之执，后观非空非有，离空假之二边而随顺于中道。此别教常念观音之姿也。圆教之常念，从男女始，一切之境界本来融通一味而无别体，然又不泯事相，无量之相即一理，一理即无量之相，譬如镜中浮万象之影而万象本空，为一镜体，即于男女等相而为法界实相，则能执之我身亦为法性，被执之男女，亦为实相，孰为爱著者，孰为被爱著者，能爱所爱，毕竟无相。是一切之相不存而不存自他之隔故爱着之心一齐歇息，此是不断而自除之妙术也。是圆教中道常念观音之姿也，盖如是念则此正念之体，即观音也，何则？以能念之行者，所念之观音，其体无隔故也。 　　 
