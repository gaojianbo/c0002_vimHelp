(术语)鬼为六趣之一。神为八部之通称。有威云鬼，有能云神。金光明经文句六曰：‘鬼者威也，能令他畏其威也。神者能也，大力者能移山填海，小力者能隐显变化。’金光明经三曰：‘鬼神品。’最胜王经九曰：‘诸天药叉护持品。’诸天药叉之类即鬼神也。释摩诃衍论曰：‘鬼并及神，云何差别？障身为鬼，障心为神。’长阿含经二十曰：‘佛告比丘：一切人民所居舍宅，皆有鬼神，无有空者。(中略)凡诸鬼神，皆随所依，即以为名。依人名人，依村名村，(中略)依河名河。佛告比丘，一切树木极小如车轴者，皆有鬼神依止，无有空者。一切男子女人，初始生时，皆有逐神，随逐拥护。若其死时，彼守护鬼，摄其精气，其人则死。’ 　　 
