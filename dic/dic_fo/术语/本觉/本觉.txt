(术语)众生之心体，自性清净，离一切之妄相，照照灵灵，有觉知之德。是非修成而然，乃本有自尔之性德，故曰本觉。即如来之法身也。然此本心体，无始以来，覆于无明烦恼，隐藏至于今日，一旦依修治之功，始显其性德，是曰始觉，然觉而观之，则始觉非别，原为本觉之体，故始觉本觉，咸同一致。本觉之外无始觉。始觉即与本觉同一也。仁王经中曰：‘自性清净名本觉性，即是诸佛一切智智。’起信论曰：‘心体离念，离念相者等虚空界，无所不遍。法界一相，即是如来平等法身，依此法身，说名本觉。’ 　　 
