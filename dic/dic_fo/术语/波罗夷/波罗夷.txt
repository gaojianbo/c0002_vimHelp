(术语)P&amacron;r&amacron;jika，六聚罪之第一，戒律中之严重罪也。新作波罗阇已迦，波罗市迦。戒经谓之弃(犯者不收于内法而弃于外之意也)。僧祇律谓之退没(退没道果也)，不共住(不入僧数也)，堕落(堕阿鼻地狱也)。十诵律谓之堕不如意处(由犯此戒与魔战而堕于负处也)。四分律谓之断头(以无论如何行法，亦不为用，不得救之而再为比丘故也)，无余(绝一切僧中行务之分限，永弃于清众也)，不共住(不得共住于僧中也)。俱舍论谓之他胜(胜于恶法也)。通常用四分律断头之义。玄应音义二十三曰：‘波罗阇已迦，此云他胜，谓破戒烦恼为他，胜于善法也。旧云波罗夷，义言无余。若犯此戒，永弃清众，故曰无余也。’行事钞中之一曰：‘言波罗夷者，僧祇义当极恶。三意释之：一者退没，由犯此戒道果无分故。二者不共住，非失道而已。更不入二种僧数(说戒与羯磨之僧众也)。三者堕落，舍此身堕在阿鼻地狱故。十诵云堕不如意处。萨婆多解云：由与魔斗，以犯此戒便堕负处。四分云：波罗夷者，譬如断人头不可复起，若犯此法，不复成比丘故。此从行法非用为名。又云：波罗夷者，无余也。此从众法绝分为名。故偈云：诸作恶行者，犹如彼死尸，众所不容受，以此当持戒。又名不共住者，不得于说戒羯磨二种僧中共住故。’俱舍论十五曰：‘薄伽梵说犯四重者不名苾刍，不名沙门，非释迦子，破苾刍体，害沙门性。坏灭堕落，立他胜名。’同光记十五曰：‘梵云波罗夷，此云他胜。善法为自，恶法为他。若善胜恶法，名为自胜。若恶法胜善，名为他胜。故犯重人，名为他胜。’有部毗奈耶一曰：‘波罗市迦者，是极重罪。极可厌恶，可嫌弃，不可爱。若苾刍亦才犯时，即非沙门，非释迦子。失苾刍性，乖涅槃性。堕落崩倒，被他所胜，不可救济。如截多罗树头，更不复生。不能郁茂增长广大，故名波罗市迦。’ 　　 
