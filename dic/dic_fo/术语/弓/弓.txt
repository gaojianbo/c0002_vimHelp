(术语)梵语曰驮怒沙。印度尺度名。大毗婆沙论百三十六，杂阿毗昙心论二，俱舍论十二，谓七[麸-夫+广]麦，成一指节，二十四指节成一肘，四肘为一弓。方广大庄严经四，谓一麦成一指节，十二指节成一搩手，两搩手成一肘，四肘成一弓，四肘一弓之说，诸经论大致相同，然配之于我国丈尺，则有异说。据四分律羯磨疏，一弓长四肘，则为七尺二寸。是一肘为一尺八寸，一指为七分五厘之说也。然佛本行集经十二，谓合七大麦成一指节，重七指节成半尺，合两半尺成一尺，二尺为一肘，四肘为一弓。又起世经七，谓郁单越人身长七肘，衣长十四肘，上下七肘，而同本异译之大楼炭经四，记郁单曰天十人，身长一丈四尺，衣广二丈八尺，长一丈四尺，是一肘为二尺，一指为七分一厘余之说也。又慧苑音义下谓依毗昙中一尺五寸为一肘，四肘为一弓，三百弓为一里云云。案印度之尺度，本以指而度者，自随人而殊其丈量，生种种之异说，而我国之丈尺，亦由时而不同。夏一尺为十寸，殷一尺为九寸，周一尺为八寸，则殷尺之一尺八寸，得谓等于夏尺之二尺焉。又摩诃僧祇律八所谓五肘为弓量者，或是依周尺，亦未可知。周尺之二尺，为夏之一尺六寸，故其五肘，即为八尺，以与夏尺之四肘其量相同故也。 　　 
