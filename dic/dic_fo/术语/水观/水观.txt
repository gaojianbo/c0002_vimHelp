(术语)一心观想水，观法成就，则在水得自然，于身之内外，现出水，亦得随意，是为水定。楞严经曰：‘月光童子白佛言：我忆往昔恒河沙劫有佛出世，名为水天，教诸菩萨修习水观。(中略)我于是时初成此观，但见其水未见无身。当为比丘，室中安禅。我有弟子，窥窗观室。唯见清水，遍在室中，了无所见。童稚无知，取一瓦砾投于水内，激水作声，顾眄而去。我出定后顿觉心痛，我自思惟：今我已得阿罗汉道，久离病缘，云何今日忽生心痛？将无退出，尔时童子捷来我所，说如上事。我则答言：汝更见水，可即开门，入此水中，除去瓦砾。童子奉教，后入定时，还复见水，瓦砾宛然，开门除去。我后出定，身质如初。’唐高僧传(法进传)曰：‘法进常于寺后竹林坐水观。家人取柴，见绳床上有好清水，拾两白石安着水中。进暮还寺，觉背痛。问其家人，云安石子。语令明往可除此石，及旦进禅，家人还见如初清水，即除石子，所苦即愈。’ 　　 
