(术语)楞严经三就地水火风空见识之七法，明周遍法界之义，周遍法界者大之义也，此七法，性真圆融，皆如来藏，故种种法法无不周遍，无不含容，此为大之实义。大小乘中虽说四大五大六大，然是各持自相，地大不能遍于水大风大，水大不能容火大，岂成大之义哉，欲显此义，故经中先就五阴，六入，十二入，十八界(是云四科)，说明幻空性真之理，更说七大之义。此中第六之见大，为眼根之见性，举一而其他耳根等之闻性等，可推而知，即六根之性也。故疏释者通称之为根大(案俱舍有根见识见之二说，而毗昙宗成立根见之义，今于有情世间为愚者依根见之说开显能缘能了之真性也)，然则地水火风空之五大为六境，见大为六根，识大为六识，但与十八界开合不同耳。世尊就十八界破凡夫所见幻化之相，显圆融之真性，是七天之义也。详见大条。 　　 
