(术语)生即无生，无生即生。是诸部般若之所说。三论宗之极意也。俗谛谓为生。真谛谓为无生。然俗谛之生无实生，是为为因缘之假生，其实无生也。即依于无生之生也。以其为依于无生之生，故生即无生。又真谛之无生，依于俗之假生而立，故与彼俗谛之生为假生同，真谛之无生，亦假无生也，即依于生之无生也。以其为依于生之无生，故无生即生。然则约于俗谛，则为生即无生，约于真谛，则为无生即生，是三论宗二谛八不中道之意也。净土门之净土往生，亦依此意通释之，净土论注之意也。问者难之曰：生为三有之本，众累之元，今弃秽土之生，而愿净土之生，生何可尽？答曰：阿弥陀佛之本愿，无生之生也，是真谛之无生，非三有虚妄之生，非俗谛之生也。谓为生者，凡夫之情耳，净土为无生界，故生即得无生，但是为真谛中道之无生，非谓为无生，有无生之生，即无生即生也。然则依俗谛生即无生之义，而弃秽土之生，依真谛之义，而证无生之生也，此为净土往生之极说。见往生论注下。 　　 
