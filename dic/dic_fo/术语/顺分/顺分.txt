(术语)顺为顺益之义，分为部分之义。顺益其所顺法之部分名为顺分。此有三种：一顺福分，为感世间可爱之果之有漏善根。五戒十善等法是也。二顺解脱分，解脱为涅槃。为定能感涅槃果之有漏善根。此善生巳，则使彼有情名为身中有涅槃之法，若闻说生死有过，诸法无我，涅槃有德，身之毛竖，悲泣堕泪，当知彼既植顺解脱分之善也，是为声闻乘之三贤位。三顺决择分，是煗，顶，忍，世第一法之有漏善根也。决择者，见四谛之理之无漏胜慧，分者部分之义，此四善根之功德，能顺益其胜慧一分之见道决择智，使彼出生，名为顺决择分。故声闻乘中极速者，三生方得解脱也。即初生起顺解脱，第二生起顺决择分，第三生入于见道，乃至得究竟之解脱也。俱舍论十八曰：‘言顺福分者，谓感世间可爱果善。顺解脱分者，谓定能感涅槃果善。此善生巳，令彼有情名为身中有涅槃法。若有闻说生死有过，诸法无我，涅槃有德，身毛为竖，悲泣堕泪。当知彼已植顺解脱分善，顺决择分者，谓近能感圣道果善，即煗等四。’同二十三曰：‘此煗，顶，忍，世第一法四殊胜善根，名顺决择分。依何义建立顺决择分名？决谓决断。择谓简择，决断简择，谓诸圣道，以诸圣道能断疑故。及能分别四谛相故，分谓分断。此言意显所顺，唯是见道一分。决择之分，故得决择分名。此四为缘，顺益彼故，得顺彼名。故此名为顺决择分。’ 　　 
