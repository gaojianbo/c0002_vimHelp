(术语)天台宗之语。彼宗立四教，四教各有教行证人之四。然藏通二教。因中虽有教行证人之四，然至于果，则唯教之一，无行证人之三。何则？以彼等以果为灰身灭智，而得证实无人也(无人则无行亦无证)。唯有所谓有行证人之教而已。别教亦然。到初地已上之果位，则惟有教，而无后之三。何则？以彼别教之初地位，即圆教之初住位，此时既为圆教之人也。然则彼自初地已上，惟有别教所谓有行证人之一教而已，其所诠之行之证之人，皆无之。全为圆教之行证人也。因而前三教曰果头无人。唯圆教因果共具教行证人之四。止观三下曰：‘前两观，因中有教行证人，果上但有其教无行证人。何以故？因中之人，灰身入寂，沈空尽灭，不后成于果头之佛，直是方便之说，故有其教无行证人。别教因中，有教行证人，若就果者，但有其教，无行证人。何以故？若破无明，登初地时，即是圆家初住位，非复别家初地位也。初地尚尔，何况后地后果？故知因人不到于果，故云果头无人。’ 　　 
