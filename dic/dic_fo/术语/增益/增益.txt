(术语)四种坛法之一。为增益福德，祈念南方宝部诸尊之修法也。大日经疏十一曰：‘增益亦名圆满，谓能满一切所愿也。’秘藏记末曰：‘增益用宝部尊。’同本曰：‘增益法，以白月日出起首，行者面向东方，半跏坐若结跏趺坐。其修福德者即观我身遍法界，成黄金方坛。又观身成降三世尊极善怡相也，我口即炉口。又想身作如意宝珠，雨七宝及杂财物，满自界院内及法界。若为他觅官位封禄，观国王大臣爱念某甲授与官禄。若为他求庆者，观诸佛菩萨加被国王大臣爱念与庆。若修智慧者，观从我心智慧日轮光明出现照曜法界。’ 　　 
