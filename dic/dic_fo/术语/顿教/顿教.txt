(术语)有二解：一，为顿成之教。凡历劫修行，方出生死之法，名为渐教。顿成顿悟佛果之法，名为顿教。楞伽经一曰：‘如庵摩罗果渐熟非顿，如来净除一切众生自心现流亦复如是。(中略)譬如明镜顿现一切无相色像，如来净除一切众生自心现流亦复如是。’依此义而佛自名圆觉经为顿教大乘，贤首于五教之第四，立顿教之名，天台善导判观经之所说为顿教，且天台所立第四之圆教，亦得圆顿之名。圆觉经曰：‘善男子！是经名为顿教大乘，顿机众生从此开悟。’天台观经疏曰：‘渐顿悟入，此即顿教。正为韦提希及诸侍女，并是凡夫，未证小果，故知是顿。不从渐入。’善导般舟赞曰：‘璎珞经中说渐教，万劫修功证不退。观经弥陀经等说，即是顿教菩萨藏。一日七日专称佛，命断须臾生安乐。’四教仪曰：‘圆名圆妙，(中略)圆顿。’集注下曰：‘体非渐成，故名圆顿。’二，为顿说之教法。对未熟之众生，初说小法，渐次说大乘之法，此为渐教。对顿悟之机，自初直说大法，此为顿教。玄义一曰：‘如日初出先照高山，厚殖善根感斯顿说。顿说本不为小，小虽在座如聋如哑。缘得大益，名顿教相。’大乘义章一曰：‘自有众生藉浅阶远，佛为渐说。或有众生一越解大，佛为顿说。’依此义而天台于化仪四教之第一，立顿教之名。即谓华严经于一切经中，为对菩萨之大机，顿说别圆二教之大法者。故名为顿教。非如法华以圆顿之法名为顿教。是台宗之意也。 　　 
