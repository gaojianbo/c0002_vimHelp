(术语)真言于曼陀罗之方位以东南西北次第，配于发心修行菩提涅槃之四法，故东门云发心门，乃至北门云涅槃门。今葬场四门之额，铭此四法，即由此出也。又四门者，为常乐我净之四德，大圆镜智等之四智也。世亲摄论十五曰：‘莲华有四德：一香二净三柔软四可爱。譬法界真如总有四德，谓常乐我净，于众华中最大最胜，故名为王。’常为东方大圆镜智，又名金刚智，金刚常住不坏，故比之以莲华之香，香主遍至之德，横遍十方，竖遍三世，是为常住之义，外四供中以香为东方，即此意也。乐为南方平等性智，南方自宝部，宝珠雨种种之财，人得而乐之，故比之以莲华可爱之德。我为西方妙观察智，阿弥陀名观自在王如来，我即自在之义，故比之以莲华柔软之德，净为北方成所作智，释迦乘无住涅槃之理，出于五浊恶世之中，曾不染生死之妄法，故比之以莲华清净之德。见秘藏记钞六。此四门有胎藏金刚之别，胎藏界之坛门称曰金刚门，顶间画金刚，金刚界之坛门，称曰莲华门，画莲华，是金刚为智，以理为能入，胎藏为理，以智为能入之标帜也。 　　 
