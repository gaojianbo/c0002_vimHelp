(术语)凡夫之异名，凡夫轮回六道，受种种别异之果报，又凡夫种种变异而生邪见造恶，故曰异生。大日经疏一曰：‘凡夫者，正译应云异生，谓由无明故。随业受报，不得自在。堕于种种趣中，色心像类，各各差别，故曰异生也。’唯识述记二本曰：‘异有二义：一别异名异，谓圣唯生人天趣。此通五趣故。又变异名异，此转变为邪见等故，生谓生类。’探玄记十曰：‘异生者，执异见而生，故曰异生。即旧名凡夫也。’玄应音义二十四曰：‘异生，梵言婆罗必栗托仡那(B&amacron;lap&rdotblw;thagjana)，婆罗，此云愚。必栗托，此云异。仡那，此名生。应作愚异生，言愚痴闇冥，无有智慧。但起我见，不生无漏也。亦言小儿别生，以如小儿不同圣生，故论中作小儿凡夫是也。又名婴愚凡夫，亦云婴儿凡夫。凡夫者义译也。旧经中或言毛道凡夫。案梵本。毛，名嚩罗。愚，名婆罗。当由上婆声之相近致斯讹谬，译人之失也。’秘藏宝钥上曰：‘凡夫作种种业，感种种果，身相万种而生，故名异生。’ 　　 
