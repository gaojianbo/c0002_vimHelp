(术语)谓一切诸法发生所亲依者。唯识论规定诸心心所为有所依之法，举三种所依，此即其中之一也。对于增上缘依及等无间缘依而言，谓一切诸法各自之种子也。一切有为法，皆依各自之种子而生起，若离种子之因缘，则决无生者。斯一切种子，为诸法之原因，又为诸法依生之所依法，故名之曰因缘依。成唯识论四所谓：‘诸心心所，皆有所依。然彼所依总有三种：一因缘依，谓自种子，诸有为法皆托此依。离自因缘，必不生故。’即其事也。虽然详究论文之意，因缘依之体，不止于种子，又熏生种子之现行法，亦因种子为因缘依。若单以种子为因缘依，则与瑜伽论等所云之种子依何异。故同论述记四，释此论文，谓：‘约识而论，唯种子识。今泛说诸有为法，皆托此依，据通依(因缘依)故也。一切有为法，无无因缘者。’瑜伽论之种子依，其名义限于种子生现行之一面，不能更示种子生种子及现行熏种子时互为因缘之义。故唯识论悉摄此等所依法，名为因缘依，以代瑜伽论所谓种子依。要之因缘依之语，有自体办生本据之意，以狭义解之，与种子依同，为单指诸法之种子者。若以广义解之，则生种子之现行法，并生后念种子之前念种子，亦为因缘依也。小乘不言种现等法，唯言心心所法，总依四缘，六因中除能作之一因，余因皆为因缘之性云。 　　 
