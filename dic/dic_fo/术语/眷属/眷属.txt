(术语)梵语杂名曰：‘眷属，梵语跛儞缚罗。眷属二字见史记。史记樊哙传曰：‘大臣诛诸吕，吕须婘(注音眷)属。’释迦大日各有内大二眷属。释迦之二眷属者，智度论三十三曰：‘如释迦文佛，未出家时，车匿给使，优陀耶戏笑，瞿毗耶耶输陀等诸婇女为内眷属。出家六年苦行时，五人给侍。得道时，弥喜罗陀，须那刹多罗，阿难，密迹力士等，是名内眷属。大眷属者，舍利弗、目揵连、(中略)及弥勒、文殊师利、颰陀婆罗、诸阿毗跋致，一生补处菩萨等。’大日之二眷属者，大日经疏一曰：‘般若释论(智度论)生身佛成道时，阿难密迹力士等，是为内眷属。舍利弗目连等诸圣人，及弥勒文殊诸阿毗跋致，一生补处菩萨等，是名大眷属。今谓佛加持身亦复如是。诸执金刚各持如来密印名内眷属，诸大菩萨大悲方便普门，摄受无量众生，辅佐法王行如来事名大眷属。’取之于胎藏界曼荼罗，则第一重之上方遍智院为法身之德，右方观音院为解脱之德，左方金刚手院为般若之德，此为大日伊字三点之内眷属。又第二重之上方文殊院，右方地藏院，左方除盖障院，下方虚空藏院之诸菩萨为大眷属。见大日经疏六。 　　 
