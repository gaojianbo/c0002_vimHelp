(术语)又曰净施。戒律之制，比丘有得衣钵药及金银谷米者，不许自蓄之，必求所施主一旦施与之。而如衣钵药者得更由施主还付，仍自护持，是为净贪着之意之法，故云净施，能施者谓之施主，所施者谓之净施者，对于施主说施与之言，谓之说净。依此说净之法，为比丘者得蓄积诸长物。然施法有展转施与真实施之二法。如衣钵药者，于出家五众中定施主，更以他一人为绍介者，而施与彼施主，施与了，则直由其绍介者，转还本人，名为展转净，如金银米谷者，求净信之白衣，定为施主，直接对之真实施与，令彼保管，名为真实净。所谓净人者，受此真实净之白衣人也。展转净之作法如下：比丘有长衣(三衣外之衣)，欲说净之，则至一比丘所，手取其长衣，口云：‘大德一心念，此是某甲长衣，未作净，为净故施与大德，为展转净故。’此时受彼请者乃言：‘大德一心念，汝有此长衣，未作净，为净故与我，我今受之。’而此语次应问曰：‘汝施与谁？’净者答言：‘某甲(净主名字)施主。’于是彼比丘对净者言：‘大德一心念，汝是长衣，未作净，为净故施与我，我今受之，汝于某甲(第三者净主)与是衣，某甲(净主)已有，汝为某甲故善护持，着用随因缘。’见行事钞下一。 　　 
