(术语)亦名十地。入理般若名为住。住生功德名为地。谓既得信后进而住于佛地之位也。一、发心住，以真方便发起十住心，涉入十信之用，圆成一心之位也。二、治地住，心之明净，如琉璃内现精金，以前之妙心履治为地也。三、修行住，涉知前地俱已明了，故游履十方而无留碍也。四、生贵住，与佛同受佛之气分，彼此冥通，入于如来种也。五、方便具足住，自利利他，方便具足，相貌无所缺也。六、正心住，非仅相貌，而心相亦与佛同也。七、不退住，身心合成，日日长增也。八、童真住，佛之十身灵相一时具足也。九、法王子住，由初发心至第四生贵皆名入圣胎，由第五至第八，名为长养圣胎。而于此第九则相形具足，而出胎也。十、灌顶住，菩萨既为佛子，堪行佛事，则佛以智水灌顶，如刹利王子之受职灌顶也。参照五十二位条。 　　 
