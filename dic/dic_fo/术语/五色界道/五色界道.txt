(术语)言造显曼荼罗时，为区别各重位，用五色作境界之道也。瞿醯坛跢罗经中曰：‘中台，及内院，应用五色而作界道。其第二院应用三色。第三外院唯用白色而作界道，其着食院及行道院，但用白色而作界道。’大日经疏六曰：‘又诸界道，中央及第一重，当具五色。先以白色为周界竟，次于其外布赤色界，次外又布黄色，次外又布青色，最外次布黑色。其第二重，亦依如上次第布白赤黄三色。第三重周界，但布纯白一色，皆极令均调正直，渐次右旋布之。其行道及供养处外缘等，随作一纯色界。瞿醯云：但用白色也。所以先白色，从中向外者，明此菩提心五种根力，渐次增广，乃至住于大般涅槃，则遍一切处，无所不在故，黑色最居外也。若从浅至深，自迹归本，则世尊俯同六趣，为初门眷属，开发净菩提心。若众生入此明门，超百六十心时，则已出过世间，上菩萨位。故第三漫荼罗，唯以白色为界也。第二漫荼罗于白之上更加赤色，黄色者，赤是勤勇，菩提心中，进修万行，黄是如来念处。万德开敷。尔时即入重玄门，居寂光土。乃至迹居补处，犹故不识一人。故于第二重，但以三色为界也。第一重漫荼罗于三色之上更加青色黑色者，青是大空三昧，所谓如来身口意密无尽加持故，作大虚空色。黑为如来寿量常住之身，如是妙身，毕竟无像，故作深玄色。此二句，是如来秘藏，非普为一切众生，故名眷属也。又入此深玄色时者，即是如来自证中胎华藏。尔时见五智色，皆同一法界色。何有浅深之殊。而诸众生有渐入者，有超升者，有顿入者。然其所趣，毕竟同归，故云一切内深玄也。’ 　　 
