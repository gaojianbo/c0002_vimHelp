(术语)见惑思惑也。又云见爱、见修、四住、染污无智、枝末无明、通惑、界内惑，皆概括三界烦恼之通称。见惑者诸种之妄见，邪分别计度道理而起之我见边见等妄惑也。思惑者贪嗔痴等之迷情，思虑世间事物而起之妄惑也。依之而从所迷上称见惑为理惑，称思惑为事惑。何则？以见惑为迷于无常无我等真谛道理而起之常见我见等邪想，思惑为迷于色声等世间事物而起之贪欲嗔恚等妄情故也。但以迷理迷事，而分见思二惑者，依于小乘俱舍之法相。若依于大乘唯识之法相，则以分别俱生之二起而分之。分别起之烦恼所知二障为见惑，俱生起之烦恼所智二障为修惑。然称为见者，有二义：一、为照见真理时所断之惑，故云见惑。二、见为推度之义，此惑以推度为性，故云见惑。又，思有二义：一于一旦见真理断见惑上，更思惟修习真理，以断此惑，故云见惑。二为思惟世间诬妄事物而起之惑，故云思惑。然此二惑为正受三界生死之因，断此二惑，始免三界之生死也。断之有次第，先断见惑，次断思惑。见惑者其性猛利，故有见断如破石之说。见谛理之时，一时尽断之。思惑者，其性钝昧，故有思断如藕丝之说。数数思惟谛理而渐渐断之也。断见惑之位，谓之见道；断思惑之位，谓之修道；断了二惑之位，谓之无学道。天台结归一切之妄惑为三种：一见思，二尘沙，三无明。见思为涅槃之障，尘沙为菩提之障，无明为中道实相之障。四教仪曰：‘集谛者即见思惑，又云见修，又云四住，又云染污无知，又云取相惑，又云枝末无明，又云通惑，又云界内惑。虽名不同，但见思耳。’同集注上曰：‘见思烦恼，分别曰见，贪爱曰思。’ 　　 
