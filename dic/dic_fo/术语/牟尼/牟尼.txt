(术语)Nuni，译曰寂。又作寂默，寂静。有二解：一就事，一就理。就事而解，则悉多太子始入劫毗罗城时，使诸释子寂静无言，故父王附以牟尼之称，又出家后常修禅行，而寂默无言，故从时人受牟尼仙之号。牟尼本为静止身口意三业之学道者之尊号，通于内外之称号也。毗奈耶杂事二十日：‘是时菩萨乘四宝舆，无量百千人天翊从入劫比罗城。诸释迦子，体怀憍慢，立性多言。菩萨入城，皆悉默然牟尼无语。王见之已，报诸臣曰：诸释迦子体怀傲慢，立说多言。太子入城，皆悉默然牟尼无语。应与太子名名曰：释迦牟尼。此是菩萨第二立名。’佛本行集经二十曰：‘菩萨行路，谛视徐行。有人借问，默然不答。彼等人民各相语言：此仙人者必释种子。因此得名释迦牟尼。’玄应音义十八曰：‘牟尼，经中或作文尼，旧译言仁，应云茂泥，此云仙。仙通内外，谓久在山林修心学道者也。’仁王经合疏上曰：‘牟尼者名也，此云寂默，三业但寂默也。’理趣释下曰：‘牟尼者，寂静义，身口意寂静，故称牟尼。’就理而解，则佛与三乘之圣人所证之法名寂默，依之而称佛为牟尼，盖佛及阿罗汉之通称也。唯识论十曰：‘大觉世尊，成就无上寂默法，故名大牟尼。’俱舍论十六曰：‘无学身语业名身语牟尼，意牟尼即无学意。(中略)何故牟尼唯在无学，以阿罗汉是实牟尼，诸烦恼言永寂静故。’大日经疏一曰：‘牟尼者，是寂默义，言佛身语心皆究竟寂灭过言语地。以对二乘小寂，不可为譬，故云大牟尼也。’同十二曰：‘牟尼者，寂默义也。常寂之土，微妙寂绝。幽深玄远，不可以言说之。如是法界寂然大灭度法，唯佛一人究竟清净，故名牟尼也。’同十三曰：‘牟尼，是佛都号也。’宗轮论述记曰：‘牟尼者，此翻为寂。寂烦恼故，寂生死故，处大涅槃得寂灭故，寂诸戏论证真理故。’唯识述记十末曰：‘梵言牟尼，此言寂默。寂默法者离言法也。或离过故名为寂默，通三乘解，成一切法性相离言不二法门，名为寂默。’ 　　 
