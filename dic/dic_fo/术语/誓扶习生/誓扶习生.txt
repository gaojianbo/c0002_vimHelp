(术语)又曰扶习润生。台家之所谈。言于通教十地中第九之菩萨地，以誓愿扶见思之习气，受三界之生，以度众生也。以于十地中第七之已办地，既断见思之正使已，不能受生于三界六道而度众生，将以何者满利他之行？若藏教之菩萨，三只百劫之间，不断一毫之见思(唯制伏之)，故可以之而受生，别圆二教，以无明为受生之因，通教无无明受生之义，又于第七地既与阿罗汉共断三界之见思，故今于残余之习气，加誓愿与慈悲之二力，以为得受生化度之自在。即以誓愿慈悲之二力，扶持见思之习气，而润三界之生业，故亦曰扶习润生。法相家初地以上七地以下菩萨留惑润生之义，与之相当。智度论二十七曰：‘菩萨得无生法忍，烦恼已尽习气未除，故因习气及法性生身能自生化生。有大慈悲为化众生故，亦为满本愿故，还来世间。’唯识论九曰：‘留烦恼障助愿受生。’四教仪集解下曰：‘九菩萨地，见思已亡名正使尽，此约自行，故同二乘。若欲利他则须扶习，扶谓扶持，习即见思之气分也。润谓润益，生即分段之形生也。所谓扶持见思之气分而润益，故受生焉。’见七帖见闻六本。 　　 
