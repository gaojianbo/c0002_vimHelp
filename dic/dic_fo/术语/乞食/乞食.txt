(术语)十二头陀行之一。比丘为资自己之色身，乞食于人也。是为清净之正命。若自作种种生业而自活，称为邪命。梵云分卫。大乘义章十五曰：‘专行乞食。所为有二：一者为自，省事修道。二者为他，福利世人。’行事钞下三曰：‘善见云：三乘圣人悉皆乞食。’又‘善见云：分卫者乞食也。’法集经曰：‘行乞食者，破一切憍慢。’十二头陀经曰：‘食有三种：一受请食，二众僧食，三常乞食。若前二食，起诸漏因缘。所以者何？受请食者。若得请，便言我有福德好人。若不请，则嫌恨彼，或自鄙薄。是贪忧法，则能遮道。若僧食者，当随众法断事摈人料理僧事，心则散乱，妨废行道。有于是恼乱因缘，应受乞食法。’ 　　 
