(术语)天台真言两宗立草木成佛之义。天台于台宗二百题七有草木成佛之论目。依法华经诸法实相，涅槃经佛性体遍之教文，由一色一香无非中道之道理而成立。圆实之意，谓中道佛性，遍于法界，故不隔有情无情，无情已有佛性，岂无成佛之理乎。然如华严谓真如随缘在有情之边为佛性，在无情之边为法性。如是差别佛性法性，故不成非情成佛之义。荆溪于金錍论中详细破之，极论为‘木石无心语。生乎小乘。’以其是不知依正不二，色心一如之理，依凡情之迷见，故敢执木石无心也。荆溪释本经诸法实相之文谓实相必诸法。诸法必十如。十如必十界。十界必身土。身土既为实相，何不能成佛耶？又四明之言，谓：‘欲显真修，须依理性。理非古今，不简古今。一成一切成，故说无情成佛也。’又真言宗之意，则据大日经所说六大周遍之理而立之。大日经阿阇梨真实智品曰：‘我即同心位，一切处自在。普遍于种种，有情及非情。阿字第一命，嚩字名为水，啰字名为火，[合*牛]字名忿怒(风)，佉字同虚空。’此中初句我即同心位说识大，后五句说五大，中间之一切处自在等三句，说六大之自在无碍。盖六大为大日之礼性，周遍于有情非情，故一切草木瓦砾，悉为如来之三昧耶身也。而有情既由于此六大周遍而往生，则非情亦此六大周遍。岂不能成佛耶。故据六大周遍之文，而草木成佛之义成立也。见秘藏记钞七。 　　 
