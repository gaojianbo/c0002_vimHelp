(术语)教判名。佛唯以一音说一切教之意。鸠摩罗什并菩提流支所立。华严经疏第一，出一音教中。有曰：‘然有二师：一、后魏菩提流支云：如来一音，同时报万，大小并陈。二、姚秦罗什法师云：佛一圆音，平等无二，无思普应，机闻自殊。非谓言音本陈大小。故维摩经云：佛以一音演说法，众生各各随所解。上之二师，初则佛音具异，后则异自在机。各得圆音一义。然并为教本不分之意耳。’是即叙流支立大小并陈之义，罗什唱圆音异解之义者也。流支之说，并出于义林章第一，探玄记第一及五教章卷上等。谓佛于一音中，陈大小二乘之法，故称大乘之机，闻大乘之法，而解其义，小乘之机，闻小乘之法，而解其义也。又法华玄义第十上，有曰：‘北地禅师，非四宗五宗六宗二相半满等教，但一佛乘，无二亦无三，一音说法，随类异解。诸佛常行一乘，众生见三。但是一音教也。’是即指罗什圆音异解之义乎。而谓为北地禅师，则罗什以后，似有敷演其说以唱之者。又一音之义，婆沙论第七十九，颇有其说。 　　 
