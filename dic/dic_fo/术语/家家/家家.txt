(术语)十八有学之一。一来向中证极果之圣者也。此有二种：一三生家家，断欲惑三品，既灭四生，犹余六品，即三生者。二二生家家，断欲惑四品，既灭五生，犹余五品，即二生者。此圣者三生或二生，由家转生于家，证极果，入涅槃，故称家家。而三生二生之一生，与人之一生皆谓之少生或半生。合于天之一生所谓一大生也。此有平等家家与不等家家之二种(婆沙正理说二种，俱舍说平等之一种)。平等家家者，为天三人三，天二人二，或人三天三，人二天二也。不等家家者，为天三人二，天二人一，或人三天二，人二天一也。因之分为天家与人家二种。天家家者，谓平等家家之天三人三或天二人二，于天处得道，又还于天处而证极果者(因得道与涅槃之处而得名)。不等家家之天三人二或天二人一，于人处得道，于天证极果者(但由涅槃之处而得名)。人家家者谓平等家家之人三天三或人二天二于人处得道，于人处证极果，不等家家人三天二或人二天一，于天处得道，于人处证极果也。今就此中不等家家中第一种，天三人二三生家家之天家，示其生处得果之相，则先于人中得见道已，断三品之惑。从此命终而生于天之一处。又由天死，来生人间，受人之一生，又由人死，生于天处，受天之一生。合前之一生为天之二生。复由天来生人间受人之一生，合前之一生为人之二生。又由人死，上生于天，更受一生，合前之二生为天之三生。于此第三生断尽一切余惑而证阿罗汉果也。故三生之天家家为天三人二(总除最初得道之生)。三生之天家家既然，则其余二生天家之天二人一，三生之人家家之人三天二，二生之人家家之人二天一及平等家家之四种亦准此可知。此中平等家家为不厌受生之人，故三生者人天具三生，二生者人天具二生。不等家家为厌受生之人，故三生者人天中，一方三生满，则三生之分济，故一方之生，略而不受也。二生准是可知。见婆沙四十二，俱舍光记二十四，四教仪。 　　 
