(术语)法华经寿量品偈曰：‘常在灵鹫山，及余诸住处。众生见劫尽，大火所烧时。我此土安隐，天人常充满。’此六句为法界道场偈，亦曰寿量四土偈。以此六句中自具四土也。文句言常在灵鹫山，是实报土，为三世常住之净土，故谓为他受用报身所居之实报土，为证实相之理者所得之果报，故谓为实报。别教初地以上，圆教初住已上之菩萨住处也。又言常在二字，含常寂光土，谓常寂光土者，实相之理，即三谛之理也，盖常者常住之理，故为中谛，寂者空之义，即为空谛，光者照三千诸法之义，即为假谛。此常寂光之理，即为自他受用报身所证，即所住所在之处，故常在二字得以显之也。其次余诸住处之言中有方便同居之二土。故称之为四土偈。 　　 
