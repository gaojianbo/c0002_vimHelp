(术语)Geya，旧译曰重诵偈，重颂。新译曰应颂。前段所说经文之义，更为偈颂者，即重说其义故云重颂。与前段之经义相应故云应颂。是十二部经之一。大乘义章一曰：‘只夜，此翻名为重诵偈也。以偈重诵修多罗中所说法义，故名只夜。’玄义六上曰：‘只夜者，诸经中偈，四五七九言，句少多不定。重颂上者，皆名只夜也。’华严疏钞二十一曰：‘只夜者，此云应颂。一与长行相应之颂，由于长行说未尽故，杂集云不了义经，应更颂释。二为后来，应更颂故。涅槃云：佛昔为诸比丘说契经竟，尔时复有利根众生，为听法故，后至佛所，即便问人：如来向者为说何事？佛时知已，即因本经，以偈颂曰：我昔与汝等不识四真谛，是故久流转生死大苦海等。’三藏法数四十四曰：‘梵语只夜，华言应颂，又云重颂。谓应前长行之文，重宣其义。或六句四句三句二句，皆名颂也。’ 　　 
