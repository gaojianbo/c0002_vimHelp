(术语)真如本觉有内熏外缘之二用，内熏者，真如之体相熏习也，无始以来具无漏之法在内冥冥熏习众生之妄心，能使众生不知不识，厌生死之苦，乐求涅槃，自信己身有真如之法，发心修行。自然之作用也。外缘者，真如之用熏习也，自法身垂报化二身，使众生成见佛闻法之外缘，无作之作用也。起信论曰：‘真如熏习义有二种：云何为二？一自体相熏习，二用熏习。自体相熏习者，从无始世来具无漏法，备有不思议业。(中略)恒常熏习，以有熏习力故能令众生厌生死苦，乐求涅槃，自信己身有真如法，发心修行。(中略)用熏习者，即是众生外缘力。’ 　　 
