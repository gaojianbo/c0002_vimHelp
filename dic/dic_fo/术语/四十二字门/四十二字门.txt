(术语)此为华严般若二经所说，是观字义之一种法门也。与悉昙之摩多体文无何等关系。惟据智度论之说，谓以此四十二字为一切字之根本，除之则无他文字，是殆为别一流之悉昙也。华严经七十六入法界品善知众艺童子告善财童子以此四十二字，始于阿字，终于佗字。又唐不空新译此入法界品之四十二字门，题曰四十二门观，始于阿字，终于荼字。大要与前无异。般若经四念处品说此四十二字门，亦以阿字为始，荼字为终。其所说之法门虽异，然四十二字字音之布列，全与华严同。然则当时果行如是一流之悉昙也。智度论四十七曰：‘四十二字是一切字根本，因字有语，因语有名，因名有义。菩萨若闻字，因字乃至能了其义，初阿后荼，字有四十。(中略)荼外更无字，若有者是四十二字枝派。’天台以此四十二字配于圆教之四十二位。 　　 
