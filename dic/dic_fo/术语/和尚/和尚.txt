(术语)Up&amacron;dhy&amacron;ya，又曰和上。律家用上字其余多用尚字。本为印度之俗语，呼吾师云乌社，至于阗国等则称和社，和阇(Khosha)等，和尚者其转讹也。罗什三藏翻为力生，以依师而弟子之道力得生故也。晋书佛图澄传曰：‘法常与法佐对车夜谈，言及和尚。比旦，佐入见澄，澄已知之。于是国人每相语曰：莫起恶心，和尚知汝。’按，此二字见正史之始也。魏书释老志，浮图澄为石勒所宗信，号为大和尚。大和尚又始见此。翻译名义曰：‘和尚外国名，汉言知有罪知无罪也。’寄归传三曰：‘言和尚者，非也。西方泛唤博士皆名乌社，斯非典语。若依梵本经律之文，咸云邬波驮耶译为亲教师，北方诸国皆唤和社，致令传译习彼讹音。’百一羯磨一曰：‘邬波驮耶，译为亲教师。言和上者，乃是西方时俗语，非是典语。’玄应音义十四曰：‘和尚菩萨内戒经作和阇，皆于阗国等讹也。应言郁波弟耶，此云近诵。以弟子年少不离于师，常逐近受经而诵也。又言邬波陀耶，此云亲教，旧译云知罪知无罪名为和尚也。’慧苑音义上曰：‘和上，按五天雅言和上谓之坞波陀耶，然彼土流俗谓之殟社。于阗疏勒乃云鹘社，今此方讹音谓之和上。虽诸方殊异，今依正释。言坞波者，此云近也，陀耶者读也。言此尊师为弟子亲近，习读之者也。旧云亲教师者是也。’业疏三上曰：‘中梵本音邬波陀耶。在唐译言，名之依学，依附此人学出道故。自古翻译，多杂蕃胡。胡传天语，不得声实。故有讹僻，转云和上。如昔人解和中最上，此逐字而释，不知音本。人又解云：翻力生。弟子道力，假教生成。得其远意，失其近语。真谛所译明了疏，则云优波陀诃。稍近梵音，犹乖声论。余亲参译，委问本音，如上所述。彦琮译云郁波弟耶，声相近也。’秘藏记本曰：‘天竺呼俗博士曰乌邪，汉家讹误以乌邪为和尚。加以乌邪是俗儒之称，而名道人，大误耳。正可云拔底耶，天竺呼有智僧为人师者为拔底耶。拔底耶者，亲教义也。’ 　　 
