(术语)半日之斋也。斋法，一日一夜以今日之明相至翌日之明相为限。故过今日之正午，至明日之夜明，不可食一物，若至夜分为食事而破斋，曰半斋。自正午至暮持半日之斋。至夜分而破斋也。故就昼食曰半斋。就夜分曰破斋。半斋破斋同意也。经律异相四十四曰：‘破斋犹得生天第九。昔有迦罗越，兴设大檀请佛及僧。时一人卖酪，主人留食，劝令持斋听经，至暝乃归。妇语之言：我朝来不食，相待至今，败坏夫斋，半斋之福犹生天上。七世生人间常，得自然。一日持斋，六十万岁自然之粮。’旧杂譬喻经上曰：‘昔有四姓请佛饭。时有一人卖牛湩，大姓留止饭，教持斋戒。止听经，宾乃归。妇言：我朝相待未饭，便强令夫饭，坏其斋意。虽尔，七生天上，七生世间。’[囗@又]禅门之诸规，有半斋之语，诸解多端，或言早朝粥时与正午斋时之中间曰半斋，半斋为时之名。申言之，即于粥斋之中间点心曰半斋之点心，于粥斋之中间为法事曰半斋之讽经。诵半斋亦去，半斋以时而名也。象器笺三曰：‘旧说云：在粥与斋之半，故曰半斋。(中略)半斋者，时名也。’或言半斋为正午之斋，以日中午刻为一日之正半也。宋高僧传一贞诲传曰：‘半斋僧讫，望空合掌而卒。’或言半斋者于午前略用食物也。是与点心混同，此说非也。或言半斋一作判斋。半判音同，故以判斋为半斋也，判即判释之意，判断疏通献斋之意也。然则半斋者，谓禅家所谓献斋之回向文。又指献斋回向之法事而言。盖半斋点心云者，献斋回向之法事，有点心之飨应也。集古录有判斋字。曰：绹父子为唐显人，仍世宰相，而楚尤以文章见称。世传绹为文喜以语简为工，常饭僧。僧判斋，绹于佛前跪炉谛听。而僧唱言。曰：令狐绹设斋，佛知，盖以此识其好简，夷坚志。有一僧人，为人判水陆斋。意半判音同义亦通，故以判斋为半斋，判则与疏相近。 　　 
