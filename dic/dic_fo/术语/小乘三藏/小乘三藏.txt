(术语)四部之阿含经等为经藏，四分五分十诵律等为律藏，六足发智论等为论藏。此三藏之根本皆佛说，于佛入灭时分部帙而结集者。佛所说之大乘，义理之分际远异于小乘，故于别处结集之而单名摩诃衍藏Mah&amacron;y&amacron;napi&tdotblw;aka，以对小乘之三藏。是智度论之意也。智度论百曰：‘如摩诃迦叶于耆阇崛山中集三藏，佛灭度后文殊师利弥勒诸大菩萨，亦将阿难集是摩诃衍。(中略)三藏是声闻法，摩诃衍是大乘法。’法华经安乐行品曰：‘贪着小乘三藏学者。’天台据之，于四教之中呼小乘教为三藏教。然于小乘宗之中如经量部不许佛说之论藏。谓论藏者如来灭后弟子之所说。故世亲于俱舍论之初叙有部宗之义曰：‘离择法定无余能灭诸惑胜方便，由惑世间漂有海，因此传，佛说对法。’此依经量部之意示论藏之佛说，非己所信，故置传字者。因而众贤于正理论之初痛驳之。今案结集小乘之三藏以三藏为小乘之别名，虽在佛灭后，而佛在世时，其教法中既有三藏分别之存在，其证文不一。智度论百曰：‘佛在世时无有三藏名，但有持修多罗比丘，持毗尼比丘，持摩多罗迦M&amacron;t&rdotblw;ka比丘。’(摩多罗迦论藏之异名也)。毗奈耶杂事十四曰：‘缘在室罗伐罗城，时有苾刍名毛血。(中略)见佛说法于三藏经说地狱苦。’同十八曰：‘三藏经中有疑处除我更无能答者。’同三十四曰：‘贼言：圣者仁是三藏。持经律论耶？苾刍亦同前答。(中略)佛言汝等苾刍善闲经律论。’此等皆佛在世之事也。因是可知佛在世已有三藏之名矣。 　　 
