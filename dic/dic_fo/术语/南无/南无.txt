(术语)Namah－Namo，又作南牟，南谟，那谟，纳慕，娜母，南忙，那模，曩谟，纳莫，曩莫。译曰归命，敬礼，归礼，救我，度我等。是众生向佛至心归依信顺之语也。若佛对佛而称南无者，惊怖之义，谓生死之险难甚可惊怖，应悉救济之也。按广韵十一模部：‘无莫胡切，南无出释典。’南无之无音模，与有无之无不同。穆天子传曰：‘膜拜而受。’一言曰膜，两言即南无也。玄应音义六曰：‘南无或作南谟，或言南摸，皆以归礼译之。言和南者讹也。正言烦谈，或言槃谈，此云礼也，或言归命。译人以义安命字。’慧苑音义上曰：‘南无，此云敬礼，又云南忙。’义林章四本曰：‘古言南牟，即是敬礼。应言纳莫，或纳慕。若言伴谈或云伴题，此云稽首，亦云礼拜，亦云敬礼。讹为和南。’仁王经良贲下曰：‘娜谟，此云归命。’释门归敬仪下曰：‘言南无者，经中云那谟，婆南等。传梵讹僻，正音槃谈，唐言我礼也。或云归礼。归亦我之本情，礼是敬之宗致也。或言归命者，此义立代于南无也。理事符同，表情得尽。俗有重南无而轻敬礼者，不委唐梵之交译也。’涅槃经疏二曰：‘南无，或言救我，或言归命，或言屈膝。’嘉祥法华经义疏四曰：‘南无者，归命也，救我也。’法华文句四曰：‘南无，大有义。或言度我，度我可施众生。若佛答诸佛度我，义不便。五戒经称惊怖。惊怖者，正可施也。生死险难，实可惊怖。以大救之不得以小济之，惊怖施佛可也。故文云喜称南无佛。喜者得救物仪也。五戒经文云归命。悉施众生耳。’善导观经疏一曰：‘言南无者，即是归命。亦是发愿回向之义。’名义集四曰：‘南无或那谟，或南摩，此翻归命。’大日经疏十曰：‘娜母，归命也。’释氏要览中曰：‘悲华经云：佛言：南无者，此决定诸佛世尊名号音声。唯识钞云：梵语南无，此翻为名，即是归趣之义也。或云那摩，或曩谟，皆梵音讹也。’ 　　 
