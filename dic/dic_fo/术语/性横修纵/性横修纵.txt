(术语)台家所说法报应之三如来，正了缘之三佛性，行智理之三法，法般解之三德等，在圆教为不纵不横，在别教为纵横差别，约之于性修因果二门，而谓之性横修纵，因纵果横。性横修纵者，就三德明之，则此三齐为性德，般若解脱之二德不更为智断之修用，三法自立，互不相融，如三帝王之鼎立，故谓之为横。而其修成时，更起缘因了因之功以相资助，故先法身，次般若，后解脱，次第显发。谓之为修纵。因纵果横者，在因而行时，行智理次第资发，故谓之为因纵。如前之修纵。至果则性德三身一时显发，故谓之果横。如前之性横。盖横者以别异之义而名，纵者以次第之义而名也。文句九曰：‘若但性德三如来是横，修德三如来是纵。’同记曰：‘别教虽有性德之语，三皆在性而不互融，故成别义。若三在修前后而得，道理成纵。’光明记一曰：‘行智理三，次第资发，修时纵也。法报应三，果中齐显，证时横也。’如斯在别教非横即纵者，以不知三德修性之关系故也。在圆教为不纵不横。盖三德俱为性具者圆教之意以为般若解脱虽在于性而有修用之功，何则？九界之惑业，为性恶之德，惑业之性，即般若解脱之性德，故由迷言之，虽为惑业，由解言之，即为缘了。可以知圆教之二德虽在于性，而有修用之功矣。故此三德本来有性修之关系，一性如帝王，二修如二臣，一性具二修，即成不横之义也。然别教以为九界迷妄之惑业，性虽于理不离，而相与理别，三性共为此惑业所覆，横凝在性，不为二德二修之用，故三德各别，成性横之义也。又圆教虽言般若解脱即缘了之二修为修德，然非如别教在理性之外，乃为性所具之本有之德，故即于是性。如此二修即于一性故成不纵之义。别教于惑业之外，别修成了缘之德，则必为前后，故成修纵之义也。妙宗钞二曰：‘三虽性具，缘了是修。二虽是修，非适今有。二若非修，三法则横。二若非性，三法则纵。’ 　　 
