(术语)六通之一。具名知他心通，又曰他心智通，知他心之智自在无碍者。又，十智中之他心智也。般若经曰：‘三他心通，能如实知十方沙界他有情类心心所法，谓偏知他贪嗔痴等心，离贪嗔痴等心。乃知聚心散心，小心大心，寂静不寂静心，解脱不解脱心，皆如实知。’酉阳杂俎曰：‘一公初谒华严，严命坐，顷曰：尔看吾心在何所？一公曰：师驰白马过寺门矣。又问之。一公曰：危乎！师，何为处乎刹末也？华严曰：聪明果不虚。试复观我。一公良久，泚颡面赤作礼曰：师得无入普贤地乎？集贤校理郑符云：柳中庸善易，尝诣普寂公，公曰：筮吾心所在也。柳曰：和尚心在前檐第七题。复问之：在某处？寂曰：万物无逃于数也，吾将逃矣。尝试测之。柳久之，瞿然曰：至矣！寂然不动，吾无得而知矣。’诜禅师本传曰：‘日照三藏诣诜，诜不迎接。直责之曰：僧何为入俗嚣湫处？诜微矉，亦不答。又云：夫立不可过人头，岂容标身鸟外？诜曰：吾前心于市，后心刹末，三藏果聪明者，且覆我。日照乃弹指数十，曰：是境空寂，诸佛从是出也。’指月录六曰：‘西京光宅寺慧忠国师，肃宗待以师礼。有西天大耳三藏到京，云得他心慧眼。敕令与师试验。师问曰：汝得他心通耶？对曰：不敢。师曰：汝道老僧即今在什么处？曰：和尚是一国之师，何得却去西川看竞渡？师再问：汝道老僧即今在什么处？曰：和尚是一国之师，何得在天津桥看弄猢狲？师第三问语亦同前。三藏良久，罔知去处。师叱曰：这野狐精，他心通在什么处！’ 　　 
