(术语)又曰三斋月。于正五九之三月，自朔至晦持每日不过中食之戒也。长斋云者其月一月之间长续持斋也。梵网经下曰：‘于六斋日年三长斋月，作杀生劫盗破斋犯戒者，犯轻垢罪也。’法苑珠林八十八曰：‘提谓经云：诸天帝释、太子使者、日月鬼神、地狱阎罗、百万神众等，其用正月一日五月一日九月一日，四布案行帝王臣民八夷飞鸟走兽鬼龙行之善恶，知与四天王。月八日、十五日、尽三十日，所奏同。无不均天下。(中略)除罪名定福禄故，使持此三长斋。’行事钞资持记下三之四曰：‘正五九月，冥界业镜，轮照南洲，若有善恶，镜中悉现。或云：天王巡狩四天下，此三月对南洲。又云：此三月恶鬼得势之时，故令修时。’ 　　 
