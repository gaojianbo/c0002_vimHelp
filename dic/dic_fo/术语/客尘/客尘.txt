(术语)形容烦恼者。烦恼非心性固有之物，为迷理而起者，故名之为客。为污心性者，故名之为尘。维摩经问疾品曰：‘菩萨断除客尘烦恼。’注‘什曰：心本清净，无有尘垢。尘垢事会而生，于心为客尘也。肇曰：心遇外缘，烦恼横起，故名客尘。’宝窟下末曰：‘无始无明，自心分别所作，无有真实，故名为客，坌污称尘。’日本太子之维摩经疏四曰：‘一切不善，理非恒有，终必有遣除之义，故为客。’最胜王经一曰：‘烦恼随惑，皆是客尘。法性是主，无来无去。’楞严经一曰：‘时憍陈那，起立白佛：我今长老，于大众中，独得解名，因悟客尘二字成果。’圆觉经曰：‘静慧发生，身心客尘从此永灭。’ 　　 
