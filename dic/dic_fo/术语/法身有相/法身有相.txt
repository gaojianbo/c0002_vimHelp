(术语)依诸经论通途之说，则谓法身无色无形，色相庄严不可见。而台家贬之，以为别教已下之说。依圆教之极意，则谓法身决非无相，其言曰：一家圆实之意，法性之体理具依正色心，相相宛然，非真空无相之法性。是故三惑究竟清净，则本性常住之色心显现，而依正之二法究竟清净也，以此即谈别具三千，示法法即性也。故法华经方便品曰：‘是法住法位世间相常住。’同提婆品曰：‘微妙净法身，具相三十二。’涅槃经陈如品曰：‘色是无常，因灭是色，获得解脱常住色。’仁王经观空品曰：‘法性五阴，受想行识常乐我净。’四明尊者妙宗钞中引此等之文，以显寂光有相之旨，深符一家之妙旨。若夫祖书中有谓理性，为无相寂灭者，理性无染碍之相也。是为遮情相之遮情门一端，当知染碍之情相既亡，则性具之妙相弥显也(天台二百题中有寂光有相之论目，其论旨与有相之说无异，今抄出之)。 　　 
