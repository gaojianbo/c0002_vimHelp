(术语)天台所说。依法华法门之意，究佛世尊化导始终之三益法相也：一种者，众生最初蒙佛之善巧，下佛道之种也。二熟者，中间相值，以圆机之异方便，助显第一义而成熟之也。三脱者，今日雨华动地，于法华之会座，以如来之灭度而灭度也。而三益涉于三世，有远有近，由于其人。是一佛之教化，由于其佛而完全之意也。众生或亘三世，或于一生，由于其下成菩提种之佛而得道成佛也。其可于法华会座成佛者，非限于其一生而得闻法，乃于过去世受释迦佛之教化也。可为释迦佛对于所谓久远实成而起之教义。法华文句一曰：‘四示相者，且约三段示因缘相：众生久远蒙佛善巧，令种佛道因缘，中间相值。更以异方便助显第一义，而成熟之，今日雨华动地，以如来灭度而灭度之。复次，久远为种，过去为熟，近世为脱，地涌等是也。复次，中间为种，四味为熟，王城为脱，今之开示悟入者也。复次，今世为种，次世为熟，后世为脱，未来得度者是也。’法华玄义二曰：‘无谋之权，称缘转变，若远若近，若种若熟若脱，皆为一荣故。’ 　　 
