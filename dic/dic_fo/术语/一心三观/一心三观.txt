(术语)又曰圆融三观，不可思议三观，或不次第三观。为天台圆教之观法，利根菩萨之所修习。原出于大智度论二十七所谓三智一心中得之文。又得中论观四谛品，众因缘生法，我说即是无，亦为是假名，亦是中道义之意，天台智者大师之义因之而立。天台观经疏曰：‘一心三观者，此出释论。论云：三智实在一心中，得秪一观而三观，观于一谛而三谛，故名一心三观。类如一心而有生住灭，如此三相，在一心中。此观成时，证一心三智。’又摩诃止观五上曰：‘一空一切空，无假中而不空，总空观也。一假一切假，无空中而不假，总假观也。一中一切中，无空假而不中，总中观也。即中论所说不可思议一心三观。’盖天台之意，在对于别教隔历之次第三观，而明圆教之不次第三观也。别教之说，先修空观，破见思之惑，得一切智，而证真谛之理，次修假观，破尘沙之惑，得道种智，而知假谛恒沙之法门，后修中观，破无明之惑，得一切种智，而证中道法身，故三观次第而用之。圆教之说则不然，三观融即于一心，不纵不横，恰如伊字之三点，又如一刹那之法，有生住灭之三相，三即非三一即非一。是故举一观，即圆具三观。谓举一空观，则假中亦空。以三观悉能荡相着故也。举一假观，则空中亦假。以三观皆有立法之义故也。举一中观，则空假亦中。以三观之当处皆为绝对故也。是即三观只在一心，故得一一之观，任运具三。如是三一圆融，修性泯绝，非次第而入，非并别而观，故得三惑破于一时，三智发于一心。所以称为不可思议之三观也。维摩经玄疏三，明一心三观，有三意：一、所观之境，即一念无明之心，因缘所生之十法界也。二、能观，观此一念无明之心，圆照三谛之理。三、证成，证一心三观，即是一心三智五眼也。古来惟天台一家，立一心三观之论目。其余诸教，绝不说一心三观之旨。又见维摩经略疏七及止观辅行五之三。 　　 
