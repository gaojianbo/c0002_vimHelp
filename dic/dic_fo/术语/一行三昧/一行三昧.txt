(术语)心定于一行而修三昧也。又名真如三昧或一相三昧。三藏法数四曰：‘一行三昧者，惟专一行，修习正定也。’此有事理二种。理之一行三昧者。为定心观真如之一理也。文殊般若经下曰：‘法界一相，系缘法界，是名一行三昧。(中略)入一行三昧者，尽知恒沙诸佛法界无差别相。’起信论曰：‘依是三昧故，则知法界一相，谓一切诸佛法身，与众生身，平等无二，即名一行三昧，当知真如是三昧根本。’六祖坛经曰：‘若于一切处，行住坐卧，纯一直心，不动道场，直成净土，此名一行三昧。’次，事之一行三昧，即念佛三昧之异名。一心念佛也。文殊般若经下曰：‘若善男子善女人，欲入一行三昧，应处空闲，舍诸乱意，不取相貌，系心一佛，专称名字，随佛方所，端身正向，能于一佛，念念相续，即是念中，能见过去未来现在诸佛。’见起信论义记下末，安乐集下，往生礼赞。 　　 
