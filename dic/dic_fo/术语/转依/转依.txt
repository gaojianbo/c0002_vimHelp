(术语)谓菩提涅槃之二果也。转者，转舍转得之义，依者所依之义，指第八识，第八识为依他起性之法，此中藏烦恼所知二障之种子，并无漏智(即菩提)之种子，且第八识之实性，即圆成实性之涅槃也。此中二障之种子为所转舍之法，菩提与涅槃为所转得之法。如此则第八识为所转舍二障与所转得二果之所依，故名。因之今修圣道，转舍其第八识中烦恼障之种子，而转得其实性之涅槃。又转舍第八识中所知障之种子，而转得其中无漏之真智(即菩提)谓之转依。所得之菩提涅槃，谓为二转依之妙果。唯识论九曰：‘由转烦恼得大涅槃，转所知障证无上觉，成立唯识，意为有情证得如斯二转依果。’见百法问答钞八。 　　 
