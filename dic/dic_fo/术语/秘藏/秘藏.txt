(术语)隐而不传于人曰秘。蕴蓄于内曰藏。秘藏者称诸佛之妙法，以诸佛守护之不妄宣说故也。以非器而妄传，便为破法故也。法华经信解品曰：‘一切诸佛秘藏之法，但为菩萨演其实事。’同嘉祥疏九曰：‘昔来隐而不传，目之为秘，如人妙宝蕴在于内，故名为藏。’维摩经问疾品曰：‘诸佛秘藏无不得入。’注‘肇曰：秘藏，诸佛身口意秘密之藏。’涅槃经曰：‘愚人不解，谓之秘藏。智者了达，则不名藏。’又真言总称为秘藏。大日经疏三曰：‘声闻经中以毗尼为秘藏，要择人简众方乃授之。若未发律仪不令听闻修习，摩诃衍中亦以持明为秘藏，未入漫荼罗者，不令读诵受持。’同七曰：‘所谓甚深秘藏者，众生自秘之耳，非佛有隐也。’ 　　 
