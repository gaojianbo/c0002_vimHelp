(术语)知识者，知其心识其形之义，知人乃朋友之义，非博知博识之谓，善者于我为益，导我于善道者。法华文句四曰：‘闻名为知，见形为识。是人益我菩提之道，名善知识。’法华经妙庄严王品曰：‘善知识者是大因缘，所谓化导令得见佛，发阿耨多罗三藐三菩提心。’有部毗奈耶杂事曰：‘阿难陀言：诸修行者，由善友力，方能成办。得善友故，远离恶友，以是义故，方知善友是半梵行。佛言：阿难陀勿作是言，善知识者是半梵行。何以故？善知识者是全梵行，由此便能离恶知识，不造诸恶。常修众善，纯一清白，具足圆满梵行之相。由是因缘若得善伴与其同住乃至涅槃事无不办，故名全梵行。’ 　　 
