(术语)心所法之名。于诸法之实体，与三宝之净德，世出世之善根，深为信乐。使心澄净是为信。唯识论六曰：‘云何为信？于实德能信忍乐欲心净为性，对治不信乐善为业。’俱舍论四曰：‘信者令心澄净。’颂疏四曰：‘信者澄净也，如水精珠能澄浊水，心有信珠令心澄净。’大乘义章二曰：‘于三宝等净心不疑名信。’晋华严经六曰：‘信为道元功德母，增长一切诸善法，除灭一切诸疑惑，示现开发无上道。’菩萨本业经下曰：‘若一切众生，初入三宝海，以信为本。住在佛家，以戒为本。’智度论一曰：‘佛法大海，信为能入，智为能度。(中略)复以经中说信为手，如人有手入宝山中自在能取，若无手不能有所取。有信人亦如是，入佛法无漏根力觉道禅定宝山中自在所取。’ 　　 
