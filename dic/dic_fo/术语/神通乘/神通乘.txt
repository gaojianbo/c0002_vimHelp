(术语)称真言教。是为依如来神变加持力而说之乘教，故曰神通乘。又乘于神通力，直到所至之处，故以譬真言乘之速疾成佛也。金刚顶经曰：‘一切如来平等智神境通无上大乘。’大日经疏一曰：‘大品经云：或有菩萨，初发心时即登菩萨位，得不退转。或有初发心时即得无上菩提便转法轮，龙树以为如人远行，乘羊去者久之乃到，乘马则差速。若乘神通人于发意顷便至所诣，不得言发意间云何得到？神通尔，不应生疑，则此经深旨也。’又曰：‘所谓清净句者，即是顿觉成佛神通乘也。’同二曰：‘如余教中菩萨，行方便对治道，次第渐除心垢，经无量阿僧祇劫或有得至菩提或不至者。今此教诸菩萨则不如是，直以真言为乘，超入净菩提心门，若见此心明道时，诸菩萨无数劫中所修福德自然具足。譬如有人，以舟车跋涉经险难恶道得达五百由旬，更有一人直乘神通飞空而度。其所经过及至到之处，虽则无异，而所乘法有殊。’ 　　 
