(术语)梵语萨埵Sattva，仆呼善那。新译曰有情，旧译曰众生。众生有多义：(一)众人共生之义。法华文句四曰：‘中阿含十二云：劫初光音天，下生世间，无男女尊卑众共生世，故言众生。此据最初也。’(二)众多之法，假和合而生，故名众生。法鼓经曰：‘万法和合施设，名为众生。’注维摩经二曰：‘生曰：众生者众事会而生，以名宰一之主也。’大乘义章六曰：‘依于五阴和合而生，故名众生。’大经慧苑疏曰：‘众法成生，亦名众生。’法华文句四曰：‘若揽众阴而有，假名众生。此据一期受报也。’(三)经众多之生死，故名众生。不曰众死者，以有生者必有死，有死者必有生故也。般若灯论曰：‘有情者数数生，故名众生。’大乘义章七曰：‘多生相续，名曰众生。’法华文句四曰：‘若言处处受生，故名众生者。此据业力五道流转也。’俱舍光记一上曰：‘受众多生死，故名众生。夫生必死，言生可以摄死，故言众生。死不必生，如入涅槃，故不言众死。’唯识述记一本曰：‘梵云萨埵，此言有情，有情识故。(中略)言众生者，不善理也，草木众生。’ 　　 
