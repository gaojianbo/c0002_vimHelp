(术语)转有漏之八识，而得与无漏之八识相应之四智也。转有漏之第八识而得与无漏之第八识相应之大圆镜智，转有漏之第七识而得与无漏之第七识相应之平等性智，转有漏之第六识而得与无漏之第六识相应之妙观察智，转有漏之前五识而得与无漏之前五识相应之成所作智也。此四智虽各有二十二心心所，共相应而起，然此中智之心所，作用最为显胜。故标智之名也。唯识论十曰：‘如是四智相应心品，虽各定有二十二法能变所变种现俱生，而智用增以智名显。故此四品总摄佛地一切有为功德皆尽，此转有漏八七六五识相应品如次而得。’ 　　 
