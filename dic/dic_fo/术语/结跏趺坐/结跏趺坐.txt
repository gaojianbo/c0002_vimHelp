(术语)佛陀之坐法也。结加趺于左右[月*坒]上而坐也(跏字添足者所谓蛇足也)，跌者足背也，交结左右足背而置于左右[月*坒]上谓之全跏坐，即结跏趺坐也。置左右之一足于左右之一[月*坒]，名为半跏坐。全跏坐有吉祥降魔之二、先以右足押左股，次以左足押右股，手亦上左，谓之降魔坐，反之谓之吉祥坐。释尊于菩提树下成正觉时之身为吉祥坐，而手作降魔印。慧琳音义八曰：‘结跏跌坐，略有二种：一曰吉祥。二曰降魔。凡坐皆先以右趾押左股，后以左趾押右股，此即左押右，手亦左在上，名曰降魔坐，诸禅宗多传此坐。依持明藏教瑜伽法门即传吉祥为上。降魔坐有时而用。其吉祥坐，先以左趾押右股，后以右趾押左股，令二足掌仰于二股之上，手亦右押左，安仰跏跌之上，名为吉祥坐。如来昔在菩提树下，成正觉时，身安吉祥之坐，手作降魔之印。故如来常安此坐，转妙法轮。’辅行二之一曰：‘结跏者先左后右与两[月*坒]齐。’玄赞二曰：‘坐有二相：一降伏坐，以左押右。二吉祥坐，以右押左。今将说法，作吉祥坐，加者重也。即交重足坐，有为跏者，不知所从。’密家一义以上之吉祥坐名莲华坐，以半跏坐为吉祥坐。大日经不思议疏下曰：‘结跏坐者，凡坐法，圣善之寺三藏和上边面受，左足先着右[月*坒]上，右足次着左[月*坒]上，名为莲华坐。单足着左[月*坒]上，名为吉祥坐也。别此坐者，非圣坐也。若欲求菩提，学佛坐为得。’同次文曰：‘住莲华坐者结跏坐，是所谓先左脚着右[月*坒]上，后右脚着左[月*坒]上也。吉祥坐者，右脚着左[月*坒]上，亦言半跏坐也。’盖不思议疏之莲华坐，即慧琳之所谓吉祥坐，不思议疏之所谓吉祥坐即半跏坐也。 　　 
