(术语)总为大乘经之通名，别称则十二部经之第十曰方广经。方者以理之方正而名，广者以言词之广博而名。梵语曰毗佛略(Vaipulya，巴Vipula)。胜鬘宝窟中末曰：‘方广者是大乘经之通名也。(中略)理正为方，文富为广。又一乘无德不包曰广，离于偏称方。古注云：真解无偏为方，理包无限称广也。’大乘义章曰：‘理正曰方，义备曰广。若依小乘，语正曰方，言多曰广。’俱舍光记十八曰：‘言方广者，谓以正理广辨诸法。以一切法性众多，非广言词不能辨故，亦名广破。由此广言能破极坚无知闇故，亦言无比，由此广言理趣幽博，余无比故。’ 　　 
