(术语)定止心于一境，不使散动，曰定。心性之作用也。有二类：一生得之散定，二修得之禅定。生得之散定者，欲界之有情亦生之，与心相应而起，专注于所对之境之作用也。俱舍论称为三摩地，以之为大地法之一，唯识论译为定，以之为五别境之一。修得之禅定者，为色界无色界心地之作用，必勤行修习而得之者也。如三学中之定学，六度中之禅定波罗蜜，即指修得之禅定。梵名三摩地Sam&amacron;dhi，译言定，或等。等持者，平等保持心性之义也。是为散定唯有心也。又有等至等引之二。 　　 
