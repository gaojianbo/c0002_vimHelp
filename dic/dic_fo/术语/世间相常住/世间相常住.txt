(术语)是示俗谛常住之金言，大乘之极说，台家之眼目也。法华经方便品曰：‘是法住法位，世间相常住。于道场知已，导师方便说。’法位者，真如也。住于法位者，谓十界三千之诸法住于真如也。即性具之谓也。故真如常住，世间之相亦常住也。智度论十九曰：‘中论说涅槃不异世间，世间不异世间。涅槃际，世间际，一际无有异故。’妙宗钞上曰：‘世间常住者，即十界三千。世间一一皆住真如法位，法位常故，世间亦常。’金錍论曰：‘无常常住时相续，随缘不变，一念寂照。’随缘者照而无常，不变者随而常住也。然则见世间相之常住而不知无常者，凡夫之牛羊眼也。见世间相之无常而不知常住者，小乘偏空之僻眼也。即无常见常住，即常住见无常者，菩萨之实相眼也。密教以大日经五秘密曼荼罗品：‘生住等诸法，常恒如是生。’之文，为世相常住之证文，生住异灭之转变，春夏秋冬之推运，皆是法性自尔之妙用，离佛天人之造作也。可生者生，可灭者灭，是天然之道理，法尔之德业也，故曰常恒如是生。见秘藏记钞十。又秘藏记本谓：‘显教中亦于法华经，谓世间常住，譬如水性澄静，是为常住，以风之缘故起波。波即相也，水即性也。风息则波即止而为水，故是依摄相归性而得常住也。依性相差别，则不得谓为常住。故是生灭无常家之喻也(天台之别教即华严宗是也)。密教之说，十界之诸法，皆为如来自受用之境界，是处离生灭无常故不用此喻，别有密教不共之喻。其喻如日月与光明，日月为性，光明为相，此性此相不相离而为本有，是故谓为性相常住(天台所谓性具之三千)。非待归于性而为常住，又譬之四大和合之身，是即体也，手足之屈伸取舍，是即用也，其眼耳等之好丑长短，即是相也。此体相用三者，不相离而各各宛然，故性相共为本有云。’ 　　 
