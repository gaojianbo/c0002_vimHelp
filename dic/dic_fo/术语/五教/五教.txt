(术语)华严宗之教判也。有二种：(一)始于杜顺，成于贤首，是唯就出世间之一教判定之。一小乘教，二大乘始教，三大乘终教，四顿教，五圆教也。五教章冠注上一曰：‘至相智俨大师，亲承于杜顺和尚，显扬宗旨，弘传一乘。搜玄、十玄、孔目、问答、章疏非一，约就五教广立清范。(中略)贤首亲于智俨造此五教。’同上三曰：‘圣教万差，要唯有五：一小乘教，二大乘始教，三终教，四顿教，五圆教。’小乘教于四部之阿含经、发智、婆娑论等，说灰身灭智之涅槃法者。大乘始教为大乘之初门，有相始教空始教二种。深密经、唯识论等，分别五性，建立依他之万法者为相始教。般若经、三论等，说诸法皆空，显无所得平等者，为空始教。此二教皆不开示一切众生悉有佛性之义，故贬为始教。大乘终教于楞伽经起信论等说真如缘起之理，唱一切皆成佛者。顿教对于一类之顿机，不依言句，不设位次，以顿彻理性为教者。是既绝言句，故为别部之经。以楞伽经四，有镜像顿现之譬；宝积经论一，有顿教修多罗之名而立之。如以维摩之默而显不二，以达磨之心而印于心，为得此旨者。圆教于华严经法华经等，明圆融具德之一乘者。此分别教一乘同教一乘二种。华严经直开示圆融不思议之法门，远异于彼之三乘教，故名别教一乘；法华经为开会二乘，其说相同于三乘教，故名同教一乘。圆教之名，八十华严经谓为圆满修多罗。华严玄谈五曰：‘教类有五，即贤首所立，广有别章，大同天台，但加顿教。’又曰：‘不同前渐次位修行，不同于彼圆融具德，故立名顿，顿诠此理，故名顿教。天台所以不立者以四教中皆有一绝言故。今乃开者顿显绝言为一类，离念机故，即顺禅宗。’开此五教而为十宗。详见宗条。(二)为同宗圭峰所立，此统收世间出世间之二教：一、人天教，以持提谓经等五戒而生于人间，行十善而生于天上为教者。二、小乘教，如前。三、大乘法相教，前始教中之相始教也。四、大乘破相教，前始教中之空始教也。五、一乘显性教，前终顿圆之三教也。见原人论。前法相破相之二教，别立声缘菩之三乘，故为大乘，今为一佛乘，故曰一乘。 　　 
