(术语)五蕴十二处十八界之三门，旧译曰五阴十二入十八界。三门皆为欲破凡夫实我之执而施设。为凡夫之迷执有偏颇，迷于心偏重者，合色而为一，开心而为四，立五蕴。色蕴之一，色也，后之受想行识，心之差别也。次为迷于色偏重者开色而为十，合心而为二，立十二处。五根五境之十处，色也。意根法境之二处，心也。次为色心共迷者，开色而为十，开心而为八。立十八界。五根五境之十界，色也。意根与法境及六识之八界，心也。此次第即上中下之三根也。说见毗婆沙论七。法界次第上之上。密教以之配于胎藏界佛莲金之三部。为迷于心法者，说五蕴，表金刚部之智。为迷于色法者，说十二处，表莲华部之理(密教色属于法理)，为色心双迷者，说十八界，表莲金不二之佛部。见秘藏记钞九。 　　 
