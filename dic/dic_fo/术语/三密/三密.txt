(术语)身密，语密，意密也。今分为如来自证之三密与众生修行之三密而辨之，如来三密者，身语意之三业，本来平等，身等于语，语等于意，皆遍法界，谓为法佛平等之三密。然则一切之形色为身密，一切之音声为语密，一切之理为意密也。而谓之为密者，非秘隐于人之谓，乃以此等之义为法佛自证之境，无凡人之分，故谓之密，又吾等于一切平等，虽本来具之，然以惑染隐秘之，故谓之密也。显教虽于密迹力士经说佛之三密不可思议，然未显一一之三业所作，尽法性之至理。又，凡夫为印言观想，即与如来之三密同备无尽之德用，又依三密之加持力，自他同有灭罪障，禳灾疫，除病患等无量之不思议，均未说也。密教则颇能说其真实之相。见辨惑指南四。修行三密。吾等既具法佛之三密，然为感染而不能证得之，故以佛之大悲心，使众生行生佛平等之三密。身结印契是身密，口诵真言为语密，意观其种子，或观其三昧耶形，或观其本尊，是为意密。行此三密，则为如来之三密所加持，众生之三业与如来之三密，入我我入，无二无别，谓之三密相应。依三密相应，成就一切之悉地也。菩提心论曰：‘凡修习瑜伽观行人，当须具修三密行，证悟五相成身义也。所言三密者：一、身密者，如结契印召请圣众是也。二、语密者，如密诵真言令文句了了分明无谬误也。三、意密者，如住瑜伽相应白净月满观菩提心也。’大日经疏一曰：‘入真言门略有三事：一者身密门，二者语密门，三者心密门。(中略)行者以此三方便自净三业，即为如来三密之所加持，乃至能于此生满足地波罗蜜不复经历劫数，备修诸对治行。’又‘然毗卢遮那内证之德，以加持故从一一智印各现执金刚神，形色性类皆有表象，各随本缘性欲引摄众生。若诸行人殷勤修习能令三业同于本尊，从此一门，得入法界。’然是为对于劣机之方便。非为至极。以无相之三密为至极也。大日经供养法曰：‘甚深无相法，劣慧所不堪。为应彼等故，兼说有相法。’要略念诵经曰：‘相无相甚深，少智所不能入。依无相说相，摄彼二种人。’ 　　 
