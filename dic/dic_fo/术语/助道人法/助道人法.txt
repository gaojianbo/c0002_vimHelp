(术语)又明念佛行者助道之人法曰：‘此有三：一须善明师内外之律，恭敬承事能开除妨障之人。如大论云：雨堕不住山顶，必归下处，若人憍心自高，则法水不入，若恭敬善师，则功德归之。二须如同行之共涉险，乃至临终互相劝励。法华云：善智识是大因缘。三于念佛相应之教文，常当受持披读习学。般舟经之偈云：此三昧经真佛语，设闻远方有此经，用法道故往听受，一心讽诵不忘舍。问：何等教文，与念佛相应？答：正明西方观行并九品行果者，莫如观无量寿经。说弥陀本愿并极乐细相者，莫如无量寿经。明诸佛相好并观相灭罪者，莫如观佛三昧经。明色身法身相，并三昧胜利者，莫如般舟三昧经，念佛三昧经。明修行方法者，莫如上之三经，并十往生经，十住毗婆沙论。日日读诵者，莫如阿弥陀经。结偈总说者，莫如无量寿经，优婆提舍愿生偈(或曰往生论与净土论)。修行之方法，多在摩诃止观，及善导和尚之观念法门，并六时礼赞。问答料简，多在天台之十疑，道绰和尚之安乐集，慈恩之西方要诀，怀感和尚之群疑论。记往生人者，多在迦才之净土论，并瑞应传。’愚案其他选拔净土之要文，采集念佛者之偈颂法语者，莫如宋四明宗晓之乐邦文类。 　　 
