(术语)外典谓之圣贤。内典谓之贤圣。贤者和于善之义。圣者会于正之义。和于善，虽离恶，而未发无漏智，不证理，不断惑，在凡夫之位者，谓之贤。既发无漏智，证理断惑，次舍凡夫之性者，谓之圣。见道前七方便之位，名为贤。见道以上名为圣。大乘义章十七本曰：‘和善曰贤，会正名圣，正谓理也。理无偏邪，故说为正。证理舍凡，说为圣矣。(中略)就位分别，见前已前调心离恶，名之为贤。见谛已上会正名圣，故仁王中，地前并名为三贤，地上菩萨说为十圣。’四教仪二曰：‘言贤者，邻圣曰贤，(中略)贤者名直善也。’嘉祥仁王经疏三曰：‘会真名圣。’俱舍义光记二十二曰：‘贤谓贤和，圣谓圣正。’大乘中，仁王经有三贤十圣之目，璎珞本业经有四十二贤圣之称。小乘中，萨婆多宗立七贤七圣，成实宗立二十七贤圣。但贤有通别之二门。据别门，则贤居下位。据通门，则通于见谛以上。如经说贤者舍利弗贤者须菩提等，福田经所说之二十贤圣。俱舍论二十二曰：‘分别贤圣品。’成实论一曰：‘分别贤圣品。’大乘义章十七本曰：‘贤圣义。’义林章五本曰：‘二十七贤圣章。’各有所说。 　　 
