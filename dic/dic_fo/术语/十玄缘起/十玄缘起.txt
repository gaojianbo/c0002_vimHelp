(术语)此为四种缘记中之法界缘起，具体的说明者，缘起之义理，穷极于此，是为华严一家之特色。其为缘起精神之点，在于一多相即。于此有钱货十钱，此十钱为成自一钱者，何则？本来自性无十，十为积一得成之缘成法，无一即十亦无。反之而可知一钱由十钱而成，何则？本来自性非有一，一是对于十而得成之缘成法，无十则一亦无也。然则举一，则一具能造十之势力，十即为一中之十也。又举十，则十具能造一之势力，一即为十中之一也。如此十为一中之十，一为十中之一者，称之为一多相入之义，是就诸法之势力而论也。而如此十为一中之十，则一之体即为十，一之外更无十，因而举一为体，则十即为虚。又一为十中之一，则十之体即为一，十之外更无一，因而举十为体，则一即为虚。是一为实，则十为虚，十为实，则一为虚，一十相望，则常一虚一实，恰如物体与虚空，更无所离隔障碍，称之为一多相即之义，是就诸法之体而论也。如此就势力而论相入，就自体而论相即，谓法界万有之法，尽为相即相入者，可知是缘起之妙义也。立此理而极说法界之事事无碍，谓为十玄缘起。见玄门条。 　　 
