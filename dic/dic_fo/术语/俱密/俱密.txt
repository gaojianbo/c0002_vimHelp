(术语)真如实相等之圆理曰理密。印契禁咒等之三密曰事密。而法华为理密之秘密教，大日金刚等之诸经，为事理俱密之秘密教。是日本慈觉之判释，台密诸师以之与东密抗衡者也。慈觉之苏悉地经疏一曰：‘诸三乘教是为显，(中略)未说事理俱密故也。(中略)世俗胜义，圆融不二，是为理密。若三世如来身语意密，是为事密。(中略)如华严维摩般若法华等诸大乘教，皆是密教也。(中略)彼华严等经，虽俱为密，而未尽如来秘密之旨，故与今所立真言教别。今所立毗卢遮那金刚顶等经，咸皆究尽如来事理俱密之意，是故为别也。’证真之天台真言二宗同异章解此意曰：‘教有二种：一显示教，谓阿含深密等诸三乘教也。二秘密教，谓华严维摩般若法华涅槃等也。秘密教亦有二：一唯理秘密教，谓华严等，唯说圆融，不说三密行故。二事理俱密教，谓大日金刚顶等，说圆融不二，亦说三密行故。’ 　　 
