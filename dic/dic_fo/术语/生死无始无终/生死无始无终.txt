(术语)依上所说无明无始之理，生死之无始，其理分明。但无终依别圆二教而异其义，别教已下为有终，以断九界而入佛界故也，圆教性具十界，则至佛界，尚存九界，生死无终也，但修恶转归性恶，于其体性无有一增减。盖无明为缘而造起九界者，别教之权说也，依此说，则无明断尽，九界亦灭无，理之当然也。然圆教十界为性具，非赖无明之造作，无明者，不达其十界之性之迷情也，依此迷情修起照明之性恶，而为杂秽之九界，是曰法本妙。粗由物情。故于我虽有迷悟之别，于法则无有增损，因而于佛界九界宛然，得应现于九界，而自在垂化用也(见性恶条)。 　　 
