(术语)断六根之垢惑而使之清净，则六根一一具他根之用也。涅槃经曰：‘如来一根则能见色闻声嗅香别味知法，一根现尔，余根亦然。’是真六根互用也。法华经法师功德品说菩萨在六根清净之位，六根互用之德。法华论曰：‘又六根清净者，于六根中悉能具足见色闻声辨香别味觉触知法等，诸根互用应知。’是相似之六根互用也。又楞严经四说声闻之六根互用。曰：‘不由前尘所起知见，明不循根，寄根明发，由是六根互相为用。阿难汝岂不知？今此会中，阿那律陀无目而见；跋难陀龙无耳而听；殑河神女非鼻而闻香；骄梵钵提异舌知味；舜若多神无身觉触；摩诃迦叶，久灭意根，圆明了知，不因心念。’亦是相似之互用也。 　　 
