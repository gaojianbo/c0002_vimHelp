(术语)Vinaya，一作鼻那夜，毗那耶，又云毗尼，鞞尼迦。三藏之一，谓佛所说之戒律。译曰灭，或律，新译曰调伏。戒律灭诸过非，故云灭，如世间之律法，断决轻重之罪者，故云律，调和身语意之作业，制伏诸要行，故云调伏。毗尼母论一曰：‘毗尼，名灭。灭诸恶法，故名毗尼。’大乘义章一曰：‘言毗尼者是外国语，此翻为灭。’行事钞中一曰：‘毗尼，或云毗奈耶，或云毗那耶，此翻为律。或以灭翻从功能为号。终非正译，故以律翻之，乃当正义。’义林章二本曰：‘毗奈耶者，此云调伏。’探玄记一曰：‘毗奈耶，此云调伏。调者和御，伏者制灭，调和控御身语等业，制伏除灭诸恶行故。’玄应音义十四曰：‘毗尼，或言鞞泥迦，或言毗那耶，或云鼻那夜，或云毗奈耶，皆由梵音轻重声之讹转也。此译云离行，行并道也。谓此行能离恶道，因以名焉。’[囗@又](书名)根本说一切有部毗奈耶之略名。 　　 
