(术语)梵语菩提，新译曰觉，旧翻曰道。道者通之义，佛智圆通无壅，故名之为道。道有三种：一声闻之所得，二缘觉之所得，三佛之所得。今为佛所得之无上菩提，故云佛道。法华经序品曰：‘恒沙菩萨，种种因缘，而求佛道。’同方便品曰：‘是诸世尊，皆说一乘法，化无量众生，令入于佛道。’同信解品曰：‘我等今者真是声闻，以佛道声，令一切闻。’大乘义章十八曰：‘菩提胡语，此翻为道。果德圆通，名之为道。’又曰：‘菩提偏在果，故证成佛道，名得佛道。’嘉祥法华疏二曰：‘菩提云道，是无上正遍知果道也。’[囗@又]因行名道。佛道者，到于佛之万行也。大乘义章十八曰：‘地论言：道者是因，修行此道，能到圣处，名为圣道。’ 　　 
