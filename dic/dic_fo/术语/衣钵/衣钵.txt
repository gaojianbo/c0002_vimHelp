(术语)三衣与钵也。二者为僧之资物最重大者。观出家受戒之时，最初即以衣钵具足为条件可知也。后为袈裟与铁钵之意。禅家以道授受，谓为授受衣钵。传灯录一曰：‘尔时世尊，说此偈已，复告迦叶：吾将金缕僧伽梨衣，传付于汝。转授补处，至慈氏佛出世，勿令朽坏。’六祖坛经曰：‘五祖忍大师，传衣钵六祖能大师。’辅行一之一曰：‘预厕禅门，衣钵传授者盈耳。’郭青猬集曰：‘万历乙酉，予入韶州至曹溪寺，僧因出传衣宝钵革履。衣似今羊绒褐衣，而间以金缕。传灯录谓西域屈眴布缉木绵花心织成，理或然也。钵本瓷器，为广东提学魏庄渠所碎，或云有心碎之，或云偶坠诸地。僧以漆胶，仍似钵形，而宝色无光。革履云是六祖遗履，比今履差长耳。考衣实出达磨，非佛所遗者，今宇内千年之物，独此衣存。’蒿庵闲话曰：‘六祖衣钵，传自达摩，藏广东传法寺。衣本西方诸佛传法器，钵则魏王所赐，嘉靖中督学使者某焚碎之。’[囗@又]僧之钱帛，总曰衣钵。象器笺二十多引典据。 　　 
