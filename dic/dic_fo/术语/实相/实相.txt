(术语)实者，非虚妄之义，相者无相也。是指称万有本体之语。曰法性，曰真如，曰实相，其体同一也。就其为万法体性之义言之，则为法性；就其体真实常住之义言之，则为真如；就此真实常住为万法实相之义言之，则为实相。其他所谓一实，一如，一相，无相，法身，法证，法位，涅槃，无为，真谛，真性，真空，实性，实谛，实际，皆是实相之异名。又依名随德用之三谛言之，则空谛为真如，假谛为实相，中谛为法界。法华说实相，华严说法界，解深密说真如或无为，般若说般若佛母，楞伽说如来藏，涅槃说佛性，阿含说涅槃。在华严之始教天台之通教已下者，不变之空真如为实相，在华严之终教已上，天台之别教已上者，不变随缘之二相为实相。华严以随缘之万法为实相，天台真言以性具之诸法为实相，小乘以我空之涅槃，大乘以我法二空之涅槃为实相。维摩经弟子品曰：‘迦旃延无以生灭心行说实相法。’同观众生品曰：‘佛为实相法人。’涅槃经四十曰：‘无相之相，名为实相。’妙玄二上曰：‘实相之境，非佛天人所作，本自有之，非遍今也。’法华文句记四中曰：‘言实相者，非虚故实。非相为相，故名实相。’顿悟入道要门论上曰：‘法性空者，即一切处无心是。若得一切处无心时，即无有一相可得。何以故？为自性空故无一相可得，无一相可得者，即是实相，实相者，即是如来妙色身相也。’ 　　 
