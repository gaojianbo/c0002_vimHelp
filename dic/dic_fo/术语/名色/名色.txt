(术语)五蕴之总名也。受想行识之四蕴为名，色蕴之一为色，受等之四蕴，皆心识之法，而无形体之可见，但以名而知之，故云名。色蕴之一，为极微所成有质碍之物体，故谓为色。色者质碍之义，十二因缘中人在母胎，渐渐生长，五蕴完具，谓之名色支。大乘义章四曰：‘言名色者，心从诠目，故号为名。身形质碍，称之为色。良以心法冥漠难彰，非诠不辨，故从诠目说以为名。’法界次第上曰：‘心但有字故曰名也，有形质碍之法谓之为色。’法华玄义一曰：‘心如幻炎，但有名字。’俱舍论十，有四释。其第三释曰：‘随名显故。’同光记八曰：‘随名显故者第三解，无色四蕴相隐难知，随名显故，标名称故。婆沙云：有说色法尘显，即说为色。非色微隐，申名显故，说之为名。’ 　　 
