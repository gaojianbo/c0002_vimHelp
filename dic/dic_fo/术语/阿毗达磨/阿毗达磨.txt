(术语)Abhidharma，又作阿鼻达磨。论部之总名。旧称阿毗昙。译曰大法，无比法。大法，无比法，乃真智之尊称，凡论部为发生其真智者，故附以大法，无比法之名。新称阿毗达磨。译曰对法。对法者智慧之别名。以智慧对观诸法真之理义。盖论部问答决择诸法事理使人之智慧发达。智慧为对观真理者，故转指论部对观真理者，即谓之阿毗达磨。出三藏记十曰：‘阿毗昙者，秦言大法也。’大乘义章一曰：‘阿毗昙者，此方正翻，名无比法。阿，谓无也。毗，谓比也。昙，谓法也。’西域记三曰：‘阿毗达磨藏，或曰阿毗昙藏，略也。’玄应音义十七曰：‘阿毗昙，或言阿毗达磨，或云阿鼻达磨，皆梵音转也。此译云胜法，或言无比法，以诠慧故。或云向法，以因向果故。或名对法，以智对境故。’起信论疏曰：‘今译为对法，谓阿毗是能对智，达磨是所对境法，谓以正智。妙尽法源，简择法相，分明指掌，如对面见，故云对法。’ 　　 
