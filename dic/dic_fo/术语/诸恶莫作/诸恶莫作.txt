(术语)诸恶莫作。诸善奉行。自净其意。是诸佛教。此一四一句偈总括一切佛教，佛教之广海，摄尽于此一偈。大小乘八万之法藏，自此一偈流出也。增一阿含一曰：‘时大迦叶问阿难曰：增一阿含乃能出三十七道品之教，乃诸法皆由此生。阿难报言：如是如是，(中略)增一阿含一偈之中，便出三十七品及诸法。迦叶问言：何等偈中出生三十七品及诸法？时尊者阿难便说是偈诸恶莫作，诸善奉行，自净其意，是诸佛教。’北本涅槃经十四曰：‘何等名为伽陀经？除修多罗及诸戒律，其余有说四句之偈，所谓诸恶莫作，诸善奉行，自净其意，是诸佛教。’智度论十八曰：‘随相门者，如佛说偈：诸恶莫作，诸善奉行，自净其意，是诸佛教。’法华玄义四之一曰：‘戒经云：诸恶莫作，诸善奉行，自净其意，是诸佛教。诸恶即七支过罪，轻重非违，五部律明其相，如是等戒所防止。诸善者善三业若散若静，前后方便，支林功德，悉是清升，故称为善。自净其意者，即是破诸邪倒，了知世间出世间因果正助法门，能消除心垢，净诸瑕秽，岂过于慧，佛法旷海，此三摄尽。’释氏要览上曰：‘阿难云：诸恶莫作，众善奉行，自净其意，是诸佛教。’世谓之七佛通戒偈。其义虽为通诫，然七佛各各有禁戒偈。此四句偈为第六佛迦叶如来之偈也。增一阿含经四十四曰：‘于此贤劫中有佛名为迦叶如来，寿二万岁，二十年中恒以一偈以为禁戒。一切恶莫作，当奉行其善，自净其志意，是则诸佛教。’ 　　 
