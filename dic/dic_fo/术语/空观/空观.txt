(术语)观诸法皆空之理也。一切诸法，尽为因缘所生，因缘所生之法，无有自性，空寂无相也。中观论四谛品曰：‘因缘所生法，我说即是空。’此谓空谛之理，观此空谛之理曰空观。此空观有四教之别，藏教分析诸法而观空理，故谓为析空。通教不要分析，譬之幻梦之体，而直证空，故谓为体空。别教于假中之外观空，故谓为偏空。圆教观假中即空，故谓为圆空。有如此四种之别者，以机有利钝之别故也。利钝之机虽有别。而以空观为入理之门则一也。演密钞三曰：‘三乘之人，同以空为门，入诸法真实之性。’其解圆空者，则如三藏法数十曰：‘空者离相离性之谓也。谓观一念之心，不在内，不在外，不在中间，名之为空。由观一念空故，一空一切空，无假中而不空。’光明玄义拾遗记五曰：‘三观之首，皆言即者，指一念心即三谛故。初云即空，非即偏空，乃观一念即圆空也。此空能破三谛相着，故云一空一切空也。’止观五上曰：‘一空一切空，无假中而不空，总空观也。’ 　　 
