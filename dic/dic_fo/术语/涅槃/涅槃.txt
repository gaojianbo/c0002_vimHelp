(术语)Nirv&amacron;na，又作泥曰，泥洹，泥畔，涅槃那等。旧译诸师，译为灭，灭度，寂灭，不生，无为，安乐，解脱等。新译曰波利匿缚喃Parinirv&amacron;&ndotblw;a。译为圆寂。灭者，灭生死因果之义也。灭度者，灭生死之因果，渡生死之瀑流也。是灭即度也。寂灭者，寂有无为空寂安稳之义，灭者生死之大患灭也。不生者，生死之苦果不再生也。无为者，无惑业因缘之造作也。安乐者，安稳快乐也。解脱者，离众果也。此中单译灭为正翻。他皆为义翻。肇师之涅槃无明论曰：‘泥曰，泥洹，涅槃，此三名前后异出。盖是楚夏不同耳。云涅槃，音正也，(中略)秦言无为，亦名度。无为者，取于虚无寂寞妙灭绝于有为。灭度者，言其大患永灭，超度四流。’涅槃玄义上曰：‘既可得翻，且举十家：一竺道生，时人呼为涅槃圣，翻为灭。二庄严大斌，翻为寂灭。三白马爱，翻为秘藏。四长干影，翻为安乐。五定林柔，翻为无累解脱。六大宗昌，翻为解脱。七梁武，翻为不生。八肇论，云无为亦云灭度。九会稽基，偏用无为一义。十开善光宅，同用灭度。’大乘义章十八曰：‘外国涅槃，此翻为灭。灭烦恼故，灭生死故，名之为灭。离众相故，大寂静故，名之为灭。’涅槃经四曰：‘灭诸烦恼，名为涅槃。离诸有者，乃为涅槃。’圆觉经曰：‘以因缘俱灭，故心相皆尽，名得涅槃。’贤首心经略疏曰：‘涅槃，此云圆寂。谓德无不备称圆，障无不尽名寂。’俱舍论二十四曰：‘通达言唯自见道，是证圆寂初加行故。’唯识述记一本曰：‘西域梵音云波利匿缚喃。波利者，圆也。匿缚喃，言寂。即是圆满体寂灭义。旧云涅槃，音讹略也。今或顺古亦云涅槃。’华严大疏五十二曰：‘译名涅槃，正名为灭。取其义类，乃有多方。总以义翻称为圆寂。以义充法界，德备尘沙曰圆。体穷真性，妙绝相累为寂。’ 　　 
