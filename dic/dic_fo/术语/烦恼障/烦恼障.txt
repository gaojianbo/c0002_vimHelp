(术语)二障之一。对于所知障而言。百二十八之根本烦恼及随烦恼，恼乱有情之身心，能障涅槃，故名为烦恼障。佛地论七曰：‘恼乱身心，令不寂静，名烦恼障。’唯识论九曰：‘烦恼障者，谓执遍计所执实我，萨迦耶见而为上首。百二十八根本烦恼，及彼等流诸随烦恼，此皆扰恼有情身心，能障涅槃，名烦恼障。’[囗@又]三障之一。对于业障报障而言。贪嗔等之烦恼，数数起而障碍圣道，名为烦恼障。涅槃经十一曰：‘烦恼障者，贪欲嗔恚愚痴。(中略)常为欲觉恚觉害觉之所覆盖，是名烦恼障。’俱舍论十七曰：‘烦恼有二：一者数行，谓恒起烦恼。二者猛利，谓上品烦恼。应知此中唯数行者名烦恼障。’ 　　 
