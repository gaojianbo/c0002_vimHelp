(术语)阿弥陀佛往昔为法藏比丘时，立四十八愿，以期成佛，自成就而为阿弥陀佛，至今已经十劫。无量寿经上曰：‘阿难又问：其佛成道已来。为经几时？佛言：成佛已来凡历十劫。’然言十劫者，不过举其为众生济度而成就四十八愿之时而止，其实为久远之古佛。故弥陀为法华经化城喻品所说十六王子之第九王子，释迦其第十六王子也。于寿量品释迦自显其本地，说为久远实成之古佛，以是可知弥陀佛之本地，亦为久远之古佛，但因欲度众生自本地示现为法藏比丘，建四十八愿，以五劫之思惟与兆载永劫之修行，于十劫之昔，现正觉也。又依真宗之教意，则西方之阿弥陀，于胎藏界主证菩提之德，于金刚界主大智慧门，妙观察智之所成也，然则大日如来成道之年劫不可说不可思议，弥陀之成道亦不可说不可思议也。又言大通智胜佛坐于道场十劫，不现佛道，是非不现佛道，以众生之机缘未熟也。法华经化城喻品曰：‘大通智胜佛，十劫坐道场，佛法不现前，不得成佛道。’ 　　 
