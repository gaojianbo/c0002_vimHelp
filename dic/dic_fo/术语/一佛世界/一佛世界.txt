(术语)谓一佛所化之世界也。又曰一佛土或一佛国土。中阿含经十七，谓二佛无同时出现者，恰如转轮圣王，一四天下同时无二人云。此为一佛教化，普及须弥四洲，更不须余佛出世之意，即一佛所化之世界为一四天下之说也。然智度论五十曰：明五重世界，谓三千大千世界为一世界，数之至恒沙，谓之一佛世界，复数之至恒沙，谓之一佛世界海，复数之至恒沙，谓之一佛世界种，复至其数无量，谓之一佛世界云。此论文，第二重与第五重，虽同为一佛世界，而五教章卷下，取华严之意，改第二重为世界性，第五重为一佛世界，此为终教所谈一佛所化之范围也。 　　 
