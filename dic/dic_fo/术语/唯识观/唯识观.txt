(术语)具名唯识三性观。三性者何？一曰遍计所执性。执在心外之我法性是也。二曰依他起性。种子所生之因缘法是也。三曰圆成实性。依他起性所依之实体，真如是也。分别此三性，则以遍计所执性，系心外之法，非有而遮遣，依他圆成，系心内之法，非空而观照，是名唯识三性观。唯者简持之义，简去遍计，而持取依圆之二性，识之言者，显所持取之依圆二性也。修此唯识三性观，自浅至深，有五重，称为五重唯识：一曰遣虚存实识。以心外诸境，为遍计所执之虚妄，体用非有而遮遣。心内诸法，为依他与圆成，体用非无而存留。此为虚实相对之观法。二曰舍滥留纯识。识有八种，分别识相则各有相分、见分、自证分、证自证分之四分，此中相分为所缘之境，后三分为能缘之心。而所缘之相分，滥于心外之妄境，故舍彼而不取，唯存留后三分之纯识。此乃心境相对之观法。三曰摄末归本识。相分系识内所取之境，见分系识内能取之作用，此二者从识之自体分而起，自体分为本，见相二分为末，故离识之自体分，无见相之末，摄末而归于本。此乃体用相对之观法。四曰隐劣显胜识。八识之自体分，各有心王与心所。心王者，胜如王，心所者，劣如臣，故隐劣法之心所，以显胜法之心王。此乃心心所相对之观法。五曰遣相证性识。留于第四重之八识心王之自体分，是依他起性之事相，此事相之实性，为二空所遣之圆成实性，即以依他之事相为空而舍遣，证得圆成实性也。此为事理相对，唯识观之至极。五重之中，前四重，为舍遣遍计所执性而使归于依他起性之观法，故曰相唯识。后一重为舍遣依他起性而证得圆成实性之观法，故曰唯识观。菩萨观此唯识无境，以相违识相智等之四智。 　　 
