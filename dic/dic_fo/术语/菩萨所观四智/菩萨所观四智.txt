(术语)唯识论等破外道余乘实我实法之所执，且说阿毗达磨经四智成就菩萨之所观，举以略显于心外无有实境。四智者，一相违识相智，于一处鬼人天等所见各别。境若实有，则岂能如此随见者业力而转变种种耶？二无所缘识智，缘过去未来梦等非实之境时，境非实有，而心现缘知。心若必托外境而起，则云何无缘耶？以此准知，一切境界，皆心所变也。三自应无倒智，境若为实，则一切凡夫，皆应是圣，本来证悟心外之境故。若然，则不应假功用而得脱，应自然成就，何不然耶？四随三智转智，三智者：一随自在者智转智，已证得心自在者，随自己所欲转变水等能成金等。境若实有，何能如此随心转变耶？二随类密者智转智，得胜定而修法观者，观一境随而青瘀等相，种种显现。境若实有，岂能如此耶？三随分别智转智，起证实之无分别智，一切境相，皆不现前。境若实有，云何证实时皆不现耶？菩萨成就此四智时于唯识之理决定悟入故，不许心外实境也。 　　 
