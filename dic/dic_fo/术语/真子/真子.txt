(术语)如来之真子，谓诸菩萨也。是于法信顺堪绍佛业者。又真实之行解由佛口而生，依正法而生，故云真子。涅槃经一曰：‘成就如是无量功德，一切皆是佛之真子。’胜鬘宝窟下曰：‘真子者，于法信顺，堪绍佛业，故名真子。又行解非妄名真，从佛口生，从正法故，名如来真子。又摄论意，佛子有五义：一以信心为种子，二以般若为母，三以禅为体，四以忍为乳，五以佛为父。又如无量义经以诸佛为父，方等经以诸佛为母，生菩萨子。’大日经疏一曰：‘以从如来种性生，从佛身语意生，故曰真子。’ 　　 
