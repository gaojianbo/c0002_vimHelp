(术语)妙智所证之理曰圆通。性体周遍为圆，妙用无碍为通。又以觉慧周遍通解通入法性，谓为圆通。此前义就所证理体释之。后义就能证行门释之。楞严经圆通之目，据后义。经中有二十五大士。各依佛之问：陈圆通之法门。谓音声为圆通之门乃至耳根为圆通之门也。经五曰：‘阿难及诸大众，蒙佛开示，慧觉圆通，得无疑惑。’又曰：‘吾今问汝，最初发心悟十八界，谁为圆通。从何方便，入三摩地？(中略)如吾所证，音声为上。’楞严正脉疏曰：‘六根互用，周遍圆融，成玆妙果。其修入方法，最为方便者，即从耳根修入，耳根闻性。人人本自圆通。如十方击鼓，一时并闻，是圆也。隔墙听音，远近能悉，是通也。声有动静，循环代谢。而闻性湛然常住，了无生灭。若不寻声流转。而能反闻自性。渐至动静双除，根尘回脱，寂灭现前，六根互相为用，遂得圆通。’三藏法数四十六曰：‘性体周遍曰圆，妙用无碍曰通。乃一切众生本有之心源。诸佛菩萨所证之圣境也。’[囗@又]观音为圆通大士。见圆通大士项。 　　 
