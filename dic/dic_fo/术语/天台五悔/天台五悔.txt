(术语)天台大师为修法华三昧者依弥勒问经占察经普贤观经等之意，说五种之忏悔法，使于昼夜六时修之。名为六时五悔：一、忏悔，发露已往之罪而诫将来也。二、劝请，劝请十方如来以转法轮也。三、随喜，于自他一切之善根随喜赞叹也。四、回向，以一切所修之善根，向于众生，又向于佛道也。五、发愿，发四弘誓而导前之四行也。此中有忏悔之名者，虽仅一则。然其他四法，通为悔罪灭恶者，故亦名悔法。止观七下曰：‘唯法华忏别约六时五悔，重作方便。’辅行七之四曰：‘虽有劝请等四不同，莫非悔罪，故名五悔。’修忏要旨曰：‘所以悉称悔者，盖皆能灭罪故也。劝请则灭波旬请佛入灭之罪，随喜则灭嫉他修善之罪，回向则灭倒求三界之罪，发愿则灭修行退志之过。’三昧行法曰：‘采法华普贤观及诸大乘经意撰此法门。’ 　　 
