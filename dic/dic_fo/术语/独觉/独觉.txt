(术语)又曰缘觉。即辟支。常乐寂静，独自修行，修行功成，于无佛之世，自己觉悟而离生死者，谓之独觉。此有麟角喻部行二种，独身无伴侣，如麟一角，为前者，有伴侣而同一独悟，为部行。出于无佛世，不藉佛之教法，则一也。是不依佛之声教，故胜于声闻，自脱生死而止，不能兼济他，故不及佛。即大中小三乘之中乘也。俱舍论十二曰：‘言独觉者，谓现身中离禀至教，唯自悟道，以能自调不调他故。’又曰：‘诸独觉有二种殊：一者部行，二者麟角喻。部行独觉先是声闻，得胜果时转为独胜。(中略)由本事中说，一山处总有五百苦行外仙，有一猕猴曾与独觉相近而住，见彼威仪，展转游行至外仙，现先所见独觉威仪，诸仙睹之咸生敬慕，须臾皆证独觉菩提。(中略)麟角喻者，谓必独居。’见缘觉条。 　　 
