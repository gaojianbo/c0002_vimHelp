(术语)教善云劝，制恶云诫。如来之教法，必具此两门。大判一代教，则经藏者劝门也，律藏者诫门也，乃至诸恶莫作者诫门也，众善奉行者劝门也。文句五下曰：‘依三昧断德则有神通，依智慧智德则有说法。智断之力，能成法身。此之智断，还从劝诫两门入。劝即为人悉檀，诫即对治悉檀。此二悉檀为第一义悉檀而作方便。如来初欲劝门拟宜众生，令众善奉行，成就十力无畏一切种智，而众生不堪。次欲以诫门拟宜，令诸恶莫作，证大涅槃，而众生不堪。无机息化，故知念用大乘，只是劝诫两悉檀，神通智断耳。’ 　　 
