(术语)略云一子地。谓菩萨证化他之果，极怜愍众生之位也。涅槃经十六梵行品所谓：‘菩萨摩诃萨，修慈悲喜已，得住极爱一子地。善男子！云何是地名曰极爱？复名一子。善男子！譬如父母见子安隐，心大欢喜，菩萨摩诃萨，住是地中亦复如是。视诸众生同一子，见修善，生大欢喜。是故此地名曰极爱。善男子！譬如父母见子遇患，心生苦恼，愍之愁毒，初不舍离，菩萨摩诃萨住是地中亦复如是。见诸众生为烦恼病缠切，心生愁恼，忧念如子身诸毛孔，血皆流出，是故此地名为一子。’是也。然古来定其地位，各有异说。僧宗以之为七地，净影以为初地，灌顶以为初地证化他之果者。涅槃经疏十七曰：‘旧云是性地，二云八地已上，三云是初地。今明不然，先明圣行，即是自行，已云初地。此明梵行，即是化他，先自行已入初地。化他何但是性地？何至超八地已上？斯皆若过若不及，正是初地证化他之果。’即其意也。　　 
