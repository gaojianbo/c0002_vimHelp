(术语)头北面西，右胁而卧者，如来涅槃之相也。后分涅槃经上曰：‘尔时世尊三反入诸禅定，三反示诲众己。于七宝床右胁而卧，头枕北方，足指南方，面向西方，后背东方。(中略)于其中夜入第四禅寂然无声，于是时顷即般涅槃。’长阿含曰：‘尔时世尊入拘尸那城，向本生处娑罗双树间，告阿难曰：汝为如来于双树间敷置床座，使头北首面向西方。所以然者，吾法流布当久住北方。’婆沙论一百九十一曰：‘问：世尊何故令敷设北首卧状而卧耶？答：欲显彼国论师法应尔故，谓彼国论师皆敷设北首床而卧，世尊亦尔。有说：欲显远离世所妄执吉祥事故，谓彼国死者乃令床上北首而卧，佛为破彼妄吉祥执，是故未般涅槃则令敷设北首床而卧。有说：欲止拘尸那中诸力士等不净心故，谓彼国俗皆于北方建立天祠。若佛北足而卧者，则诸力士生不净心。云何欺蔑我等所事北足而卧？有说：为欲显佛恭敬正法故。谓佛豫知般涅槃后无上法炬北方炽然久久不灭，故于床上北首而卧。’又曰：‘问：世尊何故右胁而卧？答：欲显佛如师子王而卧故。如契经说：卧有四种：谓师子王卧，天卧，鬼卧，耽欲者卧。师子王右胁而卧，天则仰面，鬼则伏面，耽欲者卧左胁着地。佛是无上人中师子，故右胁而卧。’ 　　 
