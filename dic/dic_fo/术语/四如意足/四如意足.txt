(术语)又名四神足。为三十七科道品中次四正勤所修之行品。四种之禅定也。前四念处中修实智慧，四正勤中修正精进，精进智慧增多，定力小弱，今得四种之定以摄心，则定慧均等，所愿皆得，故名如意足，又名神足。如意者如意而得也。为六通中之身如意通。又总曰六通，是定所生之果也。足者所依之义，如身依足而立。又六通等之如意，依此四种之定而起，故名定为足，又神者灵妙之德，此定为能生灵妙果德之所依，故名足。智度论十九曰：‘问曰：四念处四正勤中已有定，何以故不名如意足？答曰：彼虽有定，智慧精进力多，定力弱故，行者不得如意愿。四种定者：欲为主得定，精进为主得定，心为主得定，思惟为主得定。’然四如意足之称目，异说颇多，智度论及法界次第，列欲，精进，心，思惟，辅行七列欲，精进，一心，思惟，是同一也。俱舍论则列欲勤心观，四教仪则列欲念心慧。俱舍光记二十五曰：‘此四者依加行而立名：一欲神足，欲于加行位起此定，依欲之力，故定引发而起。二勤神足，于加行位勤修此定，依勤之力，故定引发而起。三心神足，于加行位，一心专住依心之力，故定引发而起。四观神足，于加行位观察理，依观之力，故定引发而起。加行位中虽有多法，而此四法资益最胜，故从此四者而名。’俱舍论二十五曰：‘何缘于定立神足名，诸灵妙德所依止故。(中略)神谓受用种种神境，分一为多，乃至广说。足谓欲等四三摩地，此中佛说定果名神，欲等所生等持名足。’ 　　 
