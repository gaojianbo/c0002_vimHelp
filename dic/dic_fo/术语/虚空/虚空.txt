(术语)虚与空者，无之别称也。虚无形质，空无障碍，故名虚空。此虚空有体有相，体者平等周遍，相者随于他之物质而彼此别异也。依有部之宗义分之为虚空与空界之色，以其体为虚空，以其相为空界之色。以此虚空为一无为法，数于三无为之一而摄于法处之中，空界之色者，为眼所见之色法而摄于色处之中，即有为法也。世人以此空界之色为虚空，故世人所谓虚空者为妄法，而不免生灭。楞严经六曰：‘空生大觉中，如海一沤发，有漏微尘国，皆依空所生。’同九曰：‘当知虚空生汝心内，犹如片云点太清里，况诸世界在虚空耶？’同十曰：‘乃至虚空皆因妄想之所生起。’起信论曰：‘虚空相是其妄法，体无不实，以对色故有，是可见相，令心生灭。以一切色法，本来是心，实无外色。若无色则无虚空之相。’大乘义章二曰：‘虚空有体有相，体则周遍，相则随色，彼此别异。’此体之虚空无为，有部立为有法，大乘立为无法。见虚空无为条。 　　 
