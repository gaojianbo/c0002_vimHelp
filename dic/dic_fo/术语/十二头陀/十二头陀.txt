(术语)头陀之行者，应守十二种之条项：一、纳衣，又曰粪扫衣。以同于人所委弃之粪扫者，缝纳为衣也。二、三衣，又曰但三衣。但着僧伽梨，郁多罗，安陀会之三衣，不用其余长衣也。已上二者，属于衣服。三、乞食，又曰常乞食。自行乞食，不敢受他之请待及僧中之食也。四、不作余食。午前中但作一度之正食，不更作二度以上之正食也，二度已上之正食，谓之余食。作小食，则不在此限。饼果粥等谓之小食。五、一坐食，又曰一食。午前中作一度之正食外，不更作小食也。六、一揣食，又曰节量食。受一丸之食于钵中便止，不多受也。假令一食或多食，则以为有害而节食量也。已上四种属于食事。七、阿兰若处，译曰远离处或空闲处。住于远离人家之空闲处也。八、冢间坐，住于坟墓之处也。九、树下坐，住于树下也。十、露地坐，树下犹有庇荫，去而住于露天之地也。十一、随坐，有草地即住也。不必树下露地。十二、常坐不卧，常趺坐而不横卧也。已上六种属于住处。头陀之行法，经论所说，隐显不同，若具举之，则有十六种。今十二之各体，依净影南山之宣说。见大乘义章十五，行事钞头陀行仪篇。天台之说，依智度论除不作余食与随坐之二，加次第乞食与中后不饮浆之二。见止观辅行一。 　　 
