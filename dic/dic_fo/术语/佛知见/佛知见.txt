(术语)了知照见诸法实相理之佛智慧也，是为二智中一切种智之用，故就智体而云知。又为五眼中佛眼之用，故就眼而云见。得此佛知见，有开示悟入之次第，初于十住位断一分之无明，得少分之知见，谓之开佛知见，乃至于十地终断尽无明，知见圆明，谓之入佛知见。释迦佛出世之一大事因缘，为开示悟入此佛知见也。法华经方便品曰：‘诸佛世尊，欲令众生开佛知见，使得清净，故出现于世。欲示众生佛之知见，故出现于世。欲令众生悟佛知见，故出现于世。欲令众生入佛知见道，故出现于世。’法华文句四曰：‘佛以一切种智知，佛以佛眼见，开此智眼乃名佛知见。’法华玄义九曰：‘灵智寂照名佛知见。’ 　　 
