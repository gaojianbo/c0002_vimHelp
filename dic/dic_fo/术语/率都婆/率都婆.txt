(术语)St&umacron;pa，又作窣堵波、窣睹波、素睹波、薮斗婆，旧称薮偷婆、私鍮簸、数斗波、鍮婆、塔婆、兜婆、塔、浮图等。奉安佛物或经文，又为标帜死者生存者之德，埋舍利、牙、发等，以金石土木筑造，使瞻仰者。译曰大聚、方坟、圆冢、灵庙、高显处、功德聚等。西域记一曰：‘窣堵波，即旧所谓浮图也。又曰偷婆，又曰塔婆，又曰私偷簸，又曰数斗波，皆讹也。’起世经二曰：‘苏偷婆，隋言大聚。’法华文句三曰：‘塔婆，此云方坟。方坟如此土冢墓，大灌顶翻为冢也。’玄应音义六曰：‘诸经论中，或作数斗波，或作塔婆，或作兜婆，或云偷婆，或言苏偷婆，或作脂帝、浮都，亦言支提、浮图，皆讹略也。正言窣都波，此译云庙，或云方坟，此义翻也。或云大冢，或云聚相，谓累石等高以为相也。案塔字诸书所无。唯葛洪字苑云：塔，佛堂也。’释迦法中佛成道时，二商来得世尊之爪发而起塔，是起塔之嚆矢，又波斯匿乞佛之长发而起塔，是亦为最初。佛灭后有十大塔，阿输迦王时有八万四千舍利塔，此等为佛塔也。据十二因缘经，则许凡僧已上造塔。依位之高下而塔之级层有限制，在家不许之。密教别设五轮形之塔，以为大日如来之标帜，许僧俗一般立于墓所，由是而谓之塔者，乃佛塔，谓之塔婆者乃五轮，两者有区别焉。见塔条。 　　 
