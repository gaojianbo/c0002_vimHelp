(术语)又曰夏腊，法腊。比丘之年岁也。比丘每岁为九旬之安居，由其安居之数，以算法龄，称曰法腊几岁，故安居中与安居竟之日，犹如世俗之旧腊与岁首。此所以用夏腊之字也。以此夏腊之多少而定僧中之长幼。月灯三昧经六曰：‘当问其夏腊。’僧史略下曰：‘经律中以七月十六日是比丘五分法身生来之岁首，则七月十五日是腊除也。比丘出俗，不以俗年为计，乃数夏腊耳。经律又谓十五日为佛腊日也。’蔡邕独断曰：‘腊者岁之终也。’贾岛诗曰：‘夏腊今应三十余。’ 　　 
