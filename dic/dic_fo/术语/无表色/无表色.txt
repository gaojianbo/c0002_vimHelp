(术语)旧云无作色，新云无表色。受戒时，以强盛之身口表业为缘，满身四大制造之一种色体也。此色体有防非止恶之功能，恒防止身口之过非，故以之为戒体，其物体外相不显，故名无表。又为由身内地水火风之四大而生者，故名为色。是非如他色有物质，有障碍，然由四大之色法而生，故摄于色法之中。是乃小乘有部宗之义也，若依成实宗之义。则此法无缘虑之性用，故非心，无质碍之性用，故非色。即为非色非心之法也。大乘法相宗以之为第八阿赖耶识所有之思种子别作用，摄之于心法。此无表色有善恶，善性之无表色，有招乐果之业道功能，又有念念倍增之防非止恶功能。恶性之无表色，有招苦果之业道功能，又有念念倍增之防善止善功能。俱舍论一曰：‘无表虽以色业为性，如有表业，而非表示令他了知，故名无表。’ 　　 
