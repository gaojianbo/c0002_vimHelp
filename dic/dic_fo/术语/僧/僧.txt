(术语)僧伽Sa&mdotabv;gha之略。译曰和或众。四人已上之比丘和而为众。新译家以为三人已上。智度论三曰：‘僧伽，秦言众。多比丘一处和合，是名僧伽。’僧非可名一人之上。寄归传三曰：‘凡有书疏往还，题云求寂某乙、小苾刍某乙，(中略)不可言僧某乙。僧是僧伽，目乎大众，宁容一己辄道四人，西方无此法也。’虽然，僧之一分，则言僧亦无害。僧史略下曰：‘若单曰僧，则四人已上方得称之。今谓分称为僧，理亦无爽。如万二千五百人为军，或单己一人亦称军也，僧亦同之。’大乘义章十曰：‘僧者外国正音名曰僧伽，此方翻译名和合，众行德不乖名之为和，和者非人目之为众。’行事钞曰：‘四人已上，能御圣法办得前事名之为僧。僧以和合为义，言和合者有二义：一理和谓证择灭故。二事和。此别有六义：一戒和同修，二见和同解，三身和同住，四利和同均(均供养之利)，五口和无诤，六意和同悦。’行事钞资持记上一之四曰：‘和有六：戒见利三名体和，身口意三名相和。又初果以后名理和，所证同故。内凡以还名事和，即六和也。’义林章六本曰：‘三人已上是僧体也，从多论议故。彼国之法：一名为一，二名为身，自三已上皆名为多。如办法事，四人方成。一人白言，大德僧听，所和三人得名僧故。若四是僧，岂能白者而自白耶？欲显和合从多人故，自三已上皆得名僧。’僧伽之比丘最少数，得为羯磨之最少限僧数也。 　　 
