(术语)真言宗虽由释论一往立十识，其实立无量之心识也。其故，真言立心即智，智即佛，则以佛有无量，故心识亦无量也。因而本宗就胎藏界曼荼罗之诸尊，立一识八识九识十识无量识之五释：一识者，中台大日尊一种之心王也，以摄一切之心数，是与小乘成实之所立同。八识者，八叶尊八种之心王也，以摄一切之心数。是与性相二宗八识家之所立同。九识者，中台八叶九尊九种之心王也，以摄一切之心数。是与大乘华天之所立同。十识者，除前九尊，摄其余十佛刹微尘数之一切心王而为一识，此名为一切一心识(即释论之一一识心)，加之以前之九识而为十识，摄一切之心数。无量识者，开上之一切一心识，即无量识也，以摄一切之心数。见秘藏记末。显教亦存此义。法华经一曰：‘诸佛智慧甚深无量。’文句九解之曰：‘境既无量无边常住不灭，智亦如是。’是既明经中智智无边之义，释家亦述理理无边智智无边之义。又华严经三十六说：‘此菩萨摩诃萨知心意识，非即如来，知如来智无量，故心亦无量。’五教章下说十心，以显无尽。是亦经释同曰无量无尽也。又净影之大乘义章三曰：‘随义别分识乃是无量，今据一门且论八识。’如是诸说亦非智智无边之义耶？显教约知一心无量之法，而成无量心，密教本来有无量心，各自知无量之法也。又华严法华有此等之言者，以插佛密义故也。见吽字义探宗记下。 　　 
