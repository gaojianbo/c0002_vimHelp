(术语)真言教成佛之作法，有金刚界胎藏界二途，称为金胎两部。金刚界者为显大日如来智德之曼陀罗，摧破烦恼之猛利智慧犹如金刚，故谓之金刚界，金刚顶经之所说是也。胎藏界者为显大日如来理德之曼陀罗，理之摄持诸法，如于腹中胎藏其子，故谓之胎藏界，大日经之所说是也。概言之，金胎两部为标帜大日如来理智二德之一双大法门。配之于事理因果，则金刚界为事为果，胎藏界为理为因。日本东密次第为金胎，是事理之次第也。日本台密次第为胎金，是因果之次第也。 　　 
