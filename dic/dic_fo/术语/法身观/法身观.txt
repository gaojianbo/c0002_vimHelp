(术语)宗家所立之法身各异，其观法亦不同，今言性宗之法身观，往生要集中本引诸经，明观佛之法身，以真如平等五相观如来也。盖丈六之佛身，具三十二相，所谓该种种之德者，为三身中应身之事，由凡夫之有差别心，作如是观耳，若离凡夫之有差别心，自无差别平等之心观之，则诸相尽寂灭，无不为真如实相。大般若经五百七十四曰：‘曼殊室利前白佛言：我观如来即真如相，无动无作，无所分别。(中略)心言路绝，以此等真如之相观于如来，名真见佛。’华严经升须弥山顶品曰：‘法性本空寂，无取亦无见，性空即佛，不可得思量。’金刚般若经曰：‘世尊说偈言：若以色见我，以音声求我，是人行邪道，不能见如来。’ 　　 
