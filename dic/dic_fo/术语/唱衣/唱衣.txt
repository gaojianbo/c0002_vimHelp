(术语)比丘等五众死亡时，其遗物别为轻重之二，金银田园房舍等之重物以之归入常住物，三衣百一众具为轻物，以之分配于现前之僧众，就此分与而不得分与之均等时，则集僧众而竞卖之，平分其价，此竞卖云唱衣。以先定价而唱呼几许也。释氏要览下曰：‘唱衣。律云：僧轻物差一五法比丘分与现前僧，为分不均故。佛听集众，先以言白众，和许可卖共分。目得迦云：佛言：初准衣时可处中，勿令大贵大贱，不应待其价极方与之。若不买者故增价，犯恶作罪，大毗婆沙论。问：命过比丘衣钵等云何得分？答：彼于昔时亦曾分他如是财物，今时命过，他还分之。增辉记云：佛制分衣本意，为令在者见其亡物，分与众僧作是思念。彼既如斯，我还若此。因其对治令息贪求故。今不能省察此事，翻于唱卖之时，争价上下，喧呼取笑，以为快乐。愕之甚也，仁者宜忌之。’唱衣之上解不可，反于古意。 　　 
