(术语)剃须发染衣者为佛弟子出家之相，为去憍慢且别于外道之出家而为之。谓是为三世诸佛之仪式也。因果经二曰：‘尔时太子便以利剑自剃须发，即发愿言：今落须发，愿与一切断除烦恼及习障。’智度论四十九曰：‘剃头着染衣，持钵乞食，此是破憍慢法。’毗尼母论三曰：‘剃发法，但除头上毛及须，余处毛一切不听却也。所以剃发者，为除憍慢自恃心故。’行事钞下四曰：‘五分佛制半月剃发。’地藏十轮经四曰：‘我今恭敬礼，剃发染衣人。’有部毗奈耶四十六曰：‘剃发染衣，其事未办。’ 　　 
