(术语)&Amacron;gama，小乘经之总名。新称阿笈摩。旧称阿含，阿鋡，阿含暮。译曰法归。万法归趣于此而无漏之义。又译曰无比法，谓无类之妙法也。或译曰趣无，所说之旨毕竟无归趣之义。长阿含经序曰：‘阿含者，秦言法归，所谓万法之渊府总持之林苑也。’名义集四曰：‘阿含正云阿笈多，此云教，妙乐云：此云无比法。’四阿含暮抄序曰：‘阿含暮者，秦言趣无也。’新称阿笈摩，阿伽摩，译曰教，又作传。唯识述记七曰：‘阿笈摩者，此翻为教，展转传说故，名为传。’玄应音义二十四曰：‘阿笈摩，亦言阿伽摩，此云教法，或言传，谓展转传来以法相教授也。旧言阿含，讹略也。’佛成道初，于鹿野苑始说之。吉藏之法华论疏曰：‘阿含正是外国教，名通大小。四阿含等为小也，涅槃云方等阿含，此即大也。’华严探玄记九曰：‘阿含，正音阿笈摩，今译名传。谓此圣言，是三世佛之所同说。但古今诸佛，相传而说，非新翻作，故名传。’ 　　 
