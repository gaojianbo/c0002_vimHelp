(术语)授戒之坛场也。梵云曼陀罗，译曰坛。高筑之，故云坛。资持记上二之一曰：‘法既尊特，常地莫行。如持秘咒必结坛场，羯磨咒术，其类颇固。’其滥觞，在天竺者，楼至菩萨请筑戒坛为比丘受戒，佛许之，使于祇园精舍外院之东南建坛。见释氏要览上。在支那者，曹魏嘉平正元中，昙柯迦罗，昙帝皆于洛阳立大僧羯磨之法，支那之有戒坛自此始。南朝永明中，三吴初作戒坛，是为吴中立坛之初。唐初，灵感寺南山律师按法立坛。撰戒坛经一卷。见僧史略上。 　　 
