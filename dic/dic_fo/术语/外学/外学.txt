(术语)学外教之典籍及世间法也。毗奈耶杂事六记舍利弗降伏拨无后世之外道，佛因听比丘学外论。其文曰：‘佛告诸苾刍，非一切处有舍利子，其相似者亦不可求，是故我听诸苾刍学卢迦耶等诸外俗论。时诸苾刍闻佛世尊许学书论，遂无简别，愚昧之类亦学外书。佛言：不应愚痴少慧不分明者令学外书，自知明慧多闻强识能摧外道者，方可学习。诸明慧者，镇学外典，善品不修。佛言：不应如是常习外典。佛言：当作三时，每于两时读佛经，一时习外典。苾刍遂于年月分作三时。佛言：人命迅速刹那无定。不应年月分作三时，可于一日分为三分。苾刍朝习外典暮读佛经。佛言：于日初分及以中后可读佛经，待至晚时应披外典。苾刍即便暂时寻读，不诵其文。寻还废忘，佛言应诵。’僧史略上曰：‘祇洹寺中有四韦陀院，外道以为宗极。又有书院，大千界内所有不同文书并集其中，佛俱许读之，为伏外道，而不许依其见也。’ 　　 
