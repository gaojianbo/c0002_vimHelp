(术语)又名悦喜三昧耶，大三昧耶真实印，素啰多大誓真实印。即谓行者发菩提心，灭除诸障，既为金刚萨埵，观自他无别，为同体大悲时，自住于无上欢悦之想也。大教王经一曰：‘尔时薄伽梵复入极喜王大菩萨三昧耶，所生萨埵加持，名金刚三摩地，一切如来极喜三昧耶也。’普贤念诵仪轨曰：‘应作是思惟：我身既成普贤菩萨，发是心，令无边有情界成就解脱，于此三摩地中观一切有情自他无别，为同体大悲。’即是也。金刚界降三世三昧耶会之降三世明王，住此三昧。手执大悲弓箭，是为其本誓，以坚固清净菩提心之弓箭射元品无明之怨敌，大乐化他之大喜，无有间断。是谓极喜三昧耶。若真言行者欲住此三昧，则结大誓真实印，二羽为金刚缚，忍愿入掌而相交合，檀慧禅智四指面，相合如独般金刚杵，以忍愿触心上，诵唵三昧耶斛苏啰多娑怛鍐之真言。是表大悲之箭，射生死厌离之心也。由结此印而触心故，金刚萨埵，遍入身心，速与成就，意欲希望，诸愿皆得。又见莲华部心念诵仪轨，普贤修行念诵仪轨等。 　　 
