(术语)持善见律毗婆沙之师资相传也。佛入灭以来每岁安居竟记一点，故名众圣点记。出三藏记十一善见律毗婆沙记曰：‘仰惟佛世尊泥洹已来年载，至七月十五日受岁竟，于众前谨下一点，年年如此。感慕心悲，不觉流泪。’历代三宝记十一曰：‘外国沙门僧伽跋陀罗，齐言僧贤(善见律译者)，师资相传云：佛涅槃后，优波离既结集律藏讫，即于其年七月十五日受自恣竟，以香华供养律藏，便下一点置律藏前，年年如是。优波离欲涅槃持付弟子陀写俱，陀写俱欲涅槃付弟子须俱。(中略)如是师师相付至今三藏法师，三藏法师将律藏至广州，舶反还去，以律藏付弟子僧伽跋陀罗，罗以永明六年共沙门僧猗于广州竹林寺译出此善见毗婆沙。因共安居。以永明七年庚午岁七月半夜受自恣竟。如前师法，以香华供养律藏讫，即下一点。当其年计得九百七十五点，点是一年。赵伯休，梁大同元年，于庐山值苦行律师弘度，得此佛涅槃后众圣点记，年月讫齐永明七年。伯休语弘度曰：自永明七年以后云何不复见点？弘渡答云：自此已前皆是得道圣人手自下点，贫道凡夫止可奉持顶戴而已，不敢辄点。伯休因此旧点下推至梁大同九年癸亥岁，合得一千二十八年。房(三藏记之著者)依伯休所推，从大同九年至今开皇十七年丁已岁，合得一千八十二年。若然则是如来灭度始出千年，去圣尚迩，深可庆欢。’依此记则周敬王三十五年，西历纪元前四百八十五年，是佛入灭之年也。 　　 
