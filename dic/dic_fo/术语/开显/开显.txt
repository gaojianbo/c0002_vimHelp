(术语)开权显实之略。是乃法华经一部之说意，天台宗之判释也。权者方便，实者真实。开方便而显真实，乃本经一部之主意。开方便者，指四十余年之方便说，开示此为方便。不开示之，谓为闭方便门。至于法华，方便之说，装如真实，闭方便之门，故不得见真实之义。然今以开示方便为方便，而知方便之为方便，则真实之为真实自显。经文谓之曰：‘开方便门，示真实相。’是即法华之开权显实也。然以此开权显实当于经文，则前十四品曰开三显一之说，后十四品曰开近显远之说。开三显一者，就教法而名，开近显远者，就佛身而名。即前开三乘教之方便，而显一乘教之真实，后开垂迹之近佛，而显本地之远佛也。故法华一部二十八品，前半为开三显一、后半为开近显远，总之，则归结于开权显实，即开显之二字，玄义一上曰：‘华敷譬开权，莲现譬显实。文曰：开方便门，示真实相。’文句八上曰：‘河西道朗云：直名三为方便，即是开方便门。昔不言三是方便，故方便门闭。今名三为方便，即示一为真实也。私谓此释符文。’文句记八之三曰：‘嘉祥亦云：开二种之方便，示二种之真实。昔不云二是方便，故门闭。今云二种是方便，故方便门开。’(二种方便为教法与佛身也)。玄义一下曰：‘开权显实者，一切诸法，莫不皆妙，一色一香，无非中道。众生情隔于妙耳。’同五上曰：‘昔权蕴实，如华含莲。开权显实，如华开莲现。离此华已，无更别莲。’同五下曰：‘开权显实，于一切法中，即见中道。’同七下曰：‘若开权显实者，达事法已，权意即息，亦不离权，远求于实。权即是实，无复别权，故言开权显实也。’同十上曰：‘拂之以权迹，显之以实本，当知此经唯论如来设教大纲，不委微细网目。’文句记四下曰：‘六章之要，莫若开显。’ 　　 
