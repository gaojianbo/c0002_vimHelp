(术语)数论师所立二十五谛之第一。是为万物之本源，冥漠无谛，故曰冥谛，又云冥性。又为万物之本源，万差之诸法由此生出，故名自性，一名本性，亦云胜性。金七十论上曰：‘自性者，或名胜因，或名为梵，或名众持。’百论疏上中曰：‘所言冥谛者。旧云：外道修禅得五神通，前后知凡万劫内事，自八万劫外不能了知，故云冥。智度论云：觉谛者此是阴中识，外道思惟：此识为从因缘得，为不从因缘？若从因缘，因缘是何物耶？若不从者得此识，既思惟不能了知，便计此识从前冥漠处生，故称冥谛。亦名世性，一切世间以此冥谛为其本性。’楞严长水疏二上曰：‘言冥谛者，或云冥性，或言自性。梵云僧伽奢萨呾罗，此云数论。立二十五谛，最初一谛名为冥谛，计以为常。第二十五名为神我，亦计为常。我思胜境，冥性却变二十三谛，为我受用。我既受用，为境缠缚，不得解脱。我若不思，冥谛不变。既无缠缚，我即解脱。名为涅槃。’ 　　 
