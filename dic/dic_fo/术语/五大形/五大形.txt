(术语)地大为方。一切形中四方均等之貌，有安住不动之势力。故维持诸法而使止住，是为方形。次水大为圆。圆形者，轮圆具足不住一性之形也。盖水于一切法中，形体不定，随器而为种种之形者也。故其形相为圆。次火大为三角。三角者，炽盛猛利之形也，其故如剑戟等，猛利能破坏一切事物，且能切断之者，皆三角形也，故为有猛利势之火大形。次风大为半月形。半月形者，大力之形也。其故以半月形一方为平坦安住之形，一方为圆形不住之形，此二相和合而成此形。是自体成立而能成作诸法之义也。若但平坦，则欠动转之用，若但圆形，则无安住之体，然平圆具足而成此形。故能守自性而成作业。是有风大之大力能坏诸法，亦能成诸法也。故其形为半月。次空大为团形。团形者万德具足之形也。其故以团形为方圆不二之形。今三角形互向其头，而四个合则为方，半月二个合则为圆，故此团形含具五形，故为含具一切事物之空大形。见十住心广名目六。 　　 
