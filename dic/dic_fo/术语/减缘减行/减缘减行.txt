(术语)缘者，指上界四谛与上二界四谛之八谛。行者，指欲界四谛下十六行相与上二界四谛下十六行相之三十二行相。自声闻乘四善根之初至忍法之上忍，连环普观此上下八谛之三十二行相，同自中忍之位，一行减之，遂至留苦或道等之一行相，谓之减行，每减其四行相自减一谛，故谓之减缘。其所以减之者，泛观上下八谛之三十二行相，观智浮漫而不猛利，故自中忍以后渐渐狭其观境，以养成猛利之观智，遂为发真无漏智之算引也。上下八谛之三十二行相，第一回自第一观至第三十一，因而减去第三十二即上界道谛下出之一行相，第二回更自第一观至第三十，因而减去第三十一即上界道谛下行之一行相。如此每一周自下逆次减一行相，终至减第一即欲界苦谛下苦之一行相。即减去者，三十一行相也。减此三十一行相中，每第四周减一谛，故谓之减缘，减于他三周之行相，谓之减行。即减缘七周，减行二十四周，合于三十一周减去三十一行也。第四周谓之减缘者，上下八谛，为所缘之境，三十二行相，为对于此之能缘观解，故减四行相即减所缘之境一谛也。因而逆次减去，每至第四行相，不谓为减行，特附以所谓减缘即减谛之名耳。见行相条。 　　 
