(术语)佛以色声等六尘而说法，众生以眼等六根而悟解也。然六尘通他之佛土而言之，若就此土而论，则仅色声法之三尘而已，如眼见经卷而悟解者，色尘说法也，耳闻金口之声教而悟解者，声尘说法也。意思惟法而悟解者，法尘说法也，其中此土之众生，尤以耳根锐利，偏用声尘而说法。无量寿经上说道场树曰：‘目睹其色，耳闻其音，鼻知其香，舌尝其味，身触其光，心以法缘。一切皆得甚深法忍，住不退转，至成佛道。’智度论三十四曰：‘有佛为众生说法令得道者。有佛放无量光明，众生遇之而得道者。有佛神通变化指示其心而得道者。有佛但现色身而得道者。有佛遍身毛孔出众妙香，众生闻之而得道者。有佛以食与众生令得道者。有佛、众生但念而得道者。’法华玄义八曰：‘他方六根识利，六尘得为经。此土三根识钝，鼻不及驴狗鹿等。云何于香味触等能得通达？’文句记曰：‘此土耳根利故，偏用声尘。’ 　　 
