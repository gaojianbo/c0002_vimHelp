(术语)比丘九十波逸提之第三十七戒也，总为禁过午而食之戒法。五分律八曰：‘佛在王舍城，尔时未为比丘制非时食，迦留陀夷，着杂色衣，面黑眼赤，闇中乞食。怀妊妇人电光中见大惊唤言：毗舍遮！毗舍遮(鬼名)！迦留陀夷言：我是沙门，非毗舍遮。便骂言：汝何冥夜乞食？余沙门波罗门一食便足，汝云何食昼夜？长老比丘白佛，佛呵责结戒，若比丘非时食波逸提。’行事钞中三曰：‘经中说云：早起诸天食，日中三世诸佛食，日西畜生食，日暮鬼神食。佛制断六趣因令同三世佛故。’(法苑珠林五十五引此文为毗罗三昧经之说，此经今不传)。 　　 
