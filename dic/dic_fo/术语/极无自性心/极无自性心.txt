(术语)真言宗十住心之第九。华严经所说圆融法界之理也。真如无自性，故缘起为万法。所起之万法，亦如真如之性无自性，故万法互相即相融，盖华严法界之理，为究极为无自性之理者，故曰极无自性。大日经疏三曰：‘如说极无自性心十缘句生，即摄华严般若种种不思议境界，皆入其中。’秘藏宝钥下曰：‘善无畏三藏说：此极无自性心一句，悉摄华严教尽。所以者何？华严大意，原始要终，明真如法界，不守自性随缘之义。杜顺和上依此法门，造五教华严三昧法界观等。弟子智俨相续，智俨弟子法藏法师，又广五教作指归纲目及疏，即是华严宗之法门一一义章。’ 　　 
