(术语)欣尚之意。心所名。对于厌而言，即令心欣慕功德之精神作用也。入阿毗达磨论上曰：‘欣谓欣尚，于还灭品，见功德已，令心欣慕，随顺修善。心有此故，欣乐涅槃。与此相应，名欣作意。’顺正理论十一曰：‘欣谓善心希求过患出离对治，此增上力所起顺证修心欣尚性。此于离喜未至等地，亦有现行，故非喜受。与此相应名欣作意。’皆是也。大毗婆沙论百四十三说有欣厌二心所。又二十八、百九十六，说别有厌心所。俱舍论等说，心所中不出欣厌之二。俱舍光记四所谓‘此论中等不别说者，以非恒起，或非并生，故不说为大善地法。’成唯识论六所谓‘及显十一义别心所。谓欣厌等善心所法。虽义有别，说种种名，而体无异，故不别立。欣谓欲俱无嗔一分。于所欣境不憎恚故’是也。 　　 
