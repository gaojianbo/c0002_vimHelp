(术语)文殊功德庄严经下曰：‘智上菩萨言：文殊师利以何一相而说于法？文殊师利言：善男子，云何所说一相法耶？智上菩萨答曰：文殊师利不见蕴及处界，亦非无见，亦非有见，于法无分别，亦无所分别，又不于法而见积集，亦不于法而见散失，是即名为一相法门(一)。师子勇猛雷音菩萨曰：若于法性，不违法性，不作种种分别，是凡夫法，是声闻法，是缘觉法，是如来法，入于一相，谓远离相，是即名为一相法门(二)。善见菩萨曰：若修行真如，而于真如无所思惟，亦不分别，此是甚深，是即名为一相法门(三)。无尽辨菩萨曰：诸法皆尽，究竟尽者乃曰无尽，说一切法不可尽者，是即名为一相法门(四)。善思惟菩萨曰：若于思惟入不思惟，彼无所思，亦不可得，是即名为一相法门(五)。离尘菩萨曰：若究竟不染于一切相，染无所染，亦不爱，不恚，不痴，不作一，不作异，亦非作，亦非不作，不取，不舍，是即名为一相法门(六)。娑檗罗菩萨曰：若入甚深法，难测如大海，而于正法亦不分别，如是住，如是说，于自无所思，于他无所说，是即名为一相法门(七)。月上童真菩萨曰：若思惟一切有情，平等如月，而亦不思我及有情，如是说者，是即名为一相法门(八)。摧一切忧闇菩萨曰：若遇忧戚而无所忧，而于忧箭亦不疲厌，云何有情起于忧根，所谓于我若有，于我住平等者，是即名为一相法门(九)。无所缘菩萨曰：若不缘欲界不缘色无色界不缘声闻独觉之法，不缘佛法，如是说者，是即名为一相法门(十)。普见菩萨曰：若说法者，应平等说，其平等者，所谓空性，不于空性思惟平等，于平等法亦无所得，如是说者，是即名为一相法门(十一)。三轮清净菩萨曰：夫所说法，不违三轮。云何为三于我无所得？于闻不分别，于法无所取，如此名为三轮清净，如是所说者，是即名为一相法门(十二)。成就行菩萨曰：若知不着一切法，如是知，如是说，不说于一字，所谓离言说故，若如是说一切法者，是即名为一相法门(十三)。深行菩萨曰：若乐瑜伽，知一切法，则于诸法而无所见，于彼若说，若无说者，于法无二，是即名为一相法门(十四)。’ 　　 
