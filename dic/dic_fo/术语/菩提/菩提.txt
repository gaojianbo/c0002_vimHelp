(术语)Bodhi，旧译为道，新译为觉。道者通义，觉者觉悟之义。然所通所觉之境，有事理之二法，理者涅槃，断烦恼障而证涅槃之一切智，是通三乘之菩提也，事者一切有为之诸法，断所知障而知诸法之一切种智，是唯佛之菩提也，佛之菩提，通于此二者，故谓之大菩提。智度论四曰：‘菩提名诸佛道。’同四十四曰：‘菩提，秦言无上智慧。’注维摩经曰：‘肇曰：道之极者，称曰菩提，秦无言以译之。菩提者，盖是正觉无相之真智乎。’止观一曰：‘菩提者，天竺音也，此方称道。’大乘义章十八曰：‘菩提胡语，此翻名道。果德圆通，名之为道。’安乐集上曰：‘菩提者，乃是无上佛道之名也。’唯识述记一本曰：‘梵云菩提，此翻为觉。觉法性故，古云菩提道者非也。’ 　　 
