(术语)谓真理之绝众相也。又涅槃离男女等十相也。无量义经曰：‘无量义者，从一法生。其一法者，即无相也。’涅槃经三十曰：‘涅槃名为无相，以何因缘名为无相？善男子！无十相故。何等为十？所谓色相、声相、香相、味相、触相、生住坏相、男相、女相，是名十相，无如是相。故名无相。’大乘义章二曰：‘言无相者。释有两义：一就理彰名，理绝众相，故名无相。二就涅槃法相释，涅槃之法离十相，故曰无相。’维摩经不二法门品曰：‘一相无相为二，若知一相，即是无相，亦不取无相。入于平等，是为入不二法门。’同净影疏曰：‘诸法悉空，名为无相。’止观一曰：‘常境无相，常智无缘。’维摩经文殊师利问疾品曰：‘虽行无相而度众生，是菩萨行。’此无相有浅深二重，见有相条。 　　 
