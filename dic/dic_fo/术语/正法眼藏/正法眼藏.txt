(术语)又曰清净法眼。禅家以之为教外别传之心印。释氏稽古略一曰：‘佛在灵鹫山中，大梵天王以金色波罗华持以献佛。世尊拈华示众，人天百万悉皆罔摄，独有迦叶，破颜微笑。世尊曰：吾有正法眼藏涅槃妙心，分付迦叶。’今以禅门之意解之，则是正为佛心之德名，此心彻见正法，故曰正法眼。深广而万德含藏，故曰藏。法华经所谓佛知见也。涅槃妙心，为佛心之本体。体寂灭，故曰涅槃。不可思量分别，故曰妙。法华所谓妙法也。但法华就客观而谓为妙法。今就主观而谓为妙心。对一类顿悟之机，使离言句之假名，直尔会得此佛心，谓之以心传心。然世尊付嘱迦叶以正法眼藏，虽为涅槃经之诚说，而拈华微笑之事，宝为禅门后辈之蛇足。其说基于慧炬之宝林传，人天眼目，五灯会元已下与之雷同，惟为夸张其宗之具耳，隋唐之诸祖无言此事者。传灯录二曰：‘说法住世四十九年，后告弟子摩诃迦叶，吾以清净法眼涅槃妙心实相无相微妙正法将付于汝，并敕阿难副贰传化无令断绝。’又曰：‘佛告诸大弟子，迦叶来时可令宣扬正法眼藏。’明教传法正宗记所载亦同之。是正涅槃经二所谓：‘尔时佛告诸比丘，我今所有无上正法悉以付嘱摩诃迦叶，是迦叶者当为汝等作大依止’是也。然则谓为正法眼藏，谓为清净法眼，皆总以名佛一代所说无上之正法也。况大悲经教品曰：‘如来法付嘱诸圣，以正法眼之名，且指灭后三藏结集曰结集法眼，岂限于所谓教外别传之心印耶？’见拈花微笑条。[囗@又](书名)书名。有明径山宗杲之正法眼藏。有日本道元禅师之永平正法眼藏。 　　 
