(术语)天台判教五时之一。谓佛成道最初在三七日中说华严经之间也。彼宗所谓前分华严，乃七处八会中之前七会也。然此华严经之说时异说甚多。华严宗之说，如探玄记二曰：‘是知此经定是第二七日说。’华严疏钞一上举三解中，其第二解谓‘九会皆在二七日后’法相宗之说，如同学钞一之一曰：‘宗家意。第二七日说前七会。鹿苑以后说第八会。’此等说皆依十地经论一所举‘如是我闻，一时婆伽婆，成道未久。第二七日，在他化自在天中自在天王宫摩尼宝殿，与大菩萨俱。’之经文，及世亲‘何故不初七日说？思惟行因缘行故’之释，净影亦据之。大乘义章一曰：‘若依大乘，第二七日宣说华严修多罗也。’而天台一家定为成道日已后三七日间之说，是取法华经方便品所谓‘我始坐道场，观树亦经行，于三七日中，思惟如是事’，以此思惟时，正为华严之说时故也。言心者，如来成道，不立其座，直对大乘菩萨于三七日间说华严之大法，感见彼小机为观树经行而作思惟者也。玄义十下以为华严顿说之证文，引方便品三七思惟文了，乃曰：‘我始坐道场，即是明顿也。(中略)寂灭道场，始成正觉，为诸菩萨，顿说大乘。如日初出，前照高山，此明最初释迦顿说也。’同释签曰：‘约大机即寂场之时，约小机即成已思惟未说之时。’(寂场之时者，谓于寂灭道场说华严之时)。文句记曰：‘小见三七停留，大都终始无改。’然华严疏钞一上所举三解中之第一解，全不准于台宗之义。其文曰：‘初七说前五会。第二七日说十地等。第九一会乃至后时。以祇园身子皆后时故。’(此依唐经七处九会，故曰第九会，依晋经则第八会也)。要之华严宗决为第二七日之说不定其长短，又不分前分后分。法相宗取第二七日之说，而分前分与后分，天台宗定为初成道后三七日，而亦分前分后分，其后分为三七日已后至涅槃之长时说(是曰时长华严)。 　　 
