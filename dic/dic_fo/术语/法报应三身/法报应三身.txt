(术语)台家所立之三身也。法报应之名，法华论取之，是开真合应之三身也。开真者，法与自受用及报之二。合应者，应中合他受用与报之胜应也。一、法身，中道之理体也，本有之三千也。二、报身，报因行功德而显佛之实智也。二分之，自受内证法乐之身，名为自受用报身。对于初地已上菩萨应现之报身。名为他受用报身。此与应中之胜应身，同体异名。三、应身，又曰应化身。自理智不二之妙体，为化度众生应现种种之身也。亦二分之。对于初地菩萨应现者。名为胜应身。即上之他受用报身也。应现于地前凡夫及二乘者。名为劣应身。释迦如来之丈六身是也。此三身中法身如来名为毗卢舍那。译言遍一切处。报身如来名为卢舍那。译言净满。又译曰光明遍照。应身如来名为释迦文。译言度沃燋。此三名为但就佛身分别者，故应化身单为释迦文度沃燋。然泛别应化身。则固于此中摄尽诸趣随类之身也。若以此三身配于彼宗所立之四土。则法身处于寂光土。报身处于实报土，胜应身处于方便土。劣应身处于同居土。法华论曰：‘一者示现应佛菩提故，随所应见而为示现。二者示现报佛菩提，十地行满足得常涅槃证故。三者示现法佛菩提，谓如来藏性常涅槃常恒清凉不变等义。’天台光明玄曰：‘法报应是为三，三种法聚故名身。所谓理法聚名法身，智法聚名报身，功德法聚名应身。’止观六曰：‘就境为法身，就智为报身，起用为应身。’文句九曰：‘法身如来名毗卢舍那，此翻遍一切处。报身如来名庐舍那，此翻净满。应身如来名释迦文，此翻度沃燋。’辅行一之一曰：‘从体，三身相即无暂离时，既许法身遍一切处，报应未尝离于法身，况法身处二身常在，故知三身遍于诸法，何独法身乎？’[囗@又]密教立法报应之三身。日本弘法之三昧耶戒仪曰：‘归依无上二身诸佛。’同资秉记曰：‘约于密教之两部曼荼罗则各有横竖之三身。其胎藏中胎是法身；与第一重之内眷属第二重之大眷属合，是报身；第三重是应身；此是竖也。上之诸身，各具三身，是横也。其金刚依礼忏文等，于五佛之中，中东合，是法身；南西合，是报身；北方是应身；此竖也，横之义如前。’ 　　 
