(术语)梵语曰多陀阿伽陀Tath&amacron;gata，译言如来，佛十号之一。如者真如也，乘真如之道从因来果而成正觉之故，名为如来。是真身如来也。又乘真如之道来三界垂化之故，谓之如来。是应身如来也。又，如诸佛而来，故名如来。此释通于二身。成实论一曰：‘如来者，乘如实道来成正觉，故曰如来。’转法轮论曰：‘如实而来，故名如来。(中略)涅槃名如，知解名来，正觉涅槃故名如来。’智度论二十四曰：‘如实道来，故名为如来。’胜鬘宝窟上末曰：‘如来者体如而来，故名如来。又如诸佛来，故名如来。问：体如而来，故名如来。此是应身，何有来义？真如法身。云何有来？答：如本隐今显，亦得称来。’大日经疏一曰：‘如诸佛乘如实道来成正觉，今佛亦如是来，故名如来。’行宗记上一之二曰：‘真如平等，体离虚妄，故曰如实。乘履此法出现利生，故得此号。’秘藏记本曰：‘如来谓成佛以后悲愿力故垂化也，乘如而来故曰如来。’教行信证四曰：‘真如即是一如，然者弥陀如来从如来生示现报应化种种身也。’又梵云修伽陀(Sugata)，译言如去，又译好去，是如实去生死之义也，故如来如去相对，则如去者向上自利，而如来者向下利他也，以此二名显佛之无住涅槃。余见多陀阿伽陀条。 　　 
