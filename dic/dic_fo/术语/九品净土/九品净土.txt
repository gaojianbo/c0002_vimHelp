(术语)又曰九品净刹，九品安养，九品莲台。有九品差别之净土也。愿往生之人，有九品之别，故所生之极乐净土，亦有九品之殊。其说虽基于观无量寿经。而彼经但谓众生之机，有九品之别，各修其品之行者，有来迎之真化，华开之迟速，悟道之早晚。实未明言极乐有九品之别。惟据无量清净平等觉经三及支谦之阿弥陀经下，则说与九品开合不同之三辈往生。谓其上辈者，直往生净土，住于空中七宝舍宅，且去阿弥陀佛为近。中辈及下辈者，不得直至佛所，道见弥陀国界边自然七宝城，纵广各二千里者，止于此，居五百岁，出而至阿弥陀佛所，闻法亦不开解，住于地上之舍宅，且去佛甚远云。是即说三辈人所生之土，有中边优劣之殊者也。若据无量寿经下，则其明三辈往生之文中，不言所生之处有异同。而别至末段，说疑惑者，生于边地，处于百由旬或五百由旬之宫殿，五百岁中，不见佛闻法。是为边地不摄于三辈者，与前二经不同。然净土有中边之说，则彼此无异。又九品往生阿弥陀三摩地集陀罗尼经，别有九品净土之说。文曰：‘无量寿国，在九品净识三摩地，是即诸佛境界，如来所居。三世诸佛，从是成正觉，具足三明，增长福慧。其九品境界：上品上生真色地，上品中生无垢地，上品下生离垢地，中品上生善觉地，中品中生明力地，中品下生无漏地，下品上生真觉地，下品中生贤觉地，下品下生乐门地，是名曰九品净识真如境。’又‘若有众生，欲往生如是九品净土，奉视十二圆妙(即十二光佛)，日夜三时，称如是九品净土名，赞十二光佛号，即永出三界火宅，定生真如，离有漏，永入无漏。’是盖为密教一种之所说，与净土家所谓九品不同之处也。 　　 
