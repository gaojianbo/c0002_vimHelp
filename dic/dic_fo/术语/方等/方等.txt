(术语)台家有三释：(一)约理释之。谓方者方正，等者平等，中道之理方正而生佛平等也。因此义故，方等为一切大乘经之通名。释签六曰：‘此以理等名方等典。’四教仪集解上曰：‘三谛共谈，理方等也。若理方等，五时之中唯除鹿苑，余皆有之。以诸大乘经悉谈三谛，故云大乘方等经典。’阅藏知津二曰：‘方等亦名方广。(中略)是则始从华严，终大涅槃，一切菩萨法藏，皆称方等经典。’元照弥陀经疏曰：‘一切大乘皆以方等实相为体，方谓方广，等即平等。实相妙理，横遍诸法，故名方广。竖该凡圣，故言平等。’(二)约事释之，谓方者广之义，等者均之义。佛于第三时诸经广说藏通别圆四教，均益利钝之机，故名方等。是限于台家之释义，种五时之方等部者是也。四教仪集解上曰：‘今之方等者，四教俱说，事方等也。(中略)若事方等，正唯在于第三时也。’僧史略下曰：‘方等者即周遍义也。’(三)约事理释之，谓方者方法之义，有门空门双亦门双非门四门之方法也。等者平等之理体，依四门之方法，各契平等之理，谓之方等。即方者能契之行，即事也。等者所契之理也。止观二曰：‘方等者，或言广平，今言方者法也。般若有四种方法，谓四门入清凉池，即方也。所契之理平等大慧，即等也。’ 　　 
