(术语)M&amacron;navaka，又作摩纳婆，摩婆婆迦，摩纳婆嚩迦，那罗摩那。译曰：儒童，年少，人，长者。玄应音义一曰：‘摩纳，或云摩纳婆，或云摩那婆，或云那罗摩那，或皆是梵音讹转也。此译云年少净行，或云人。’同二十一曰：‘摩纳婆，又言摩纳缚迦，此云儒童，旧言摩那婆，或作那罗摩那，又作摩纳，翻为年少净行。五分律名那罗摩纳，译为人，皆一也。’慧苑音义上曰：‘摩纳婆，正曰摩那婆，此曰年少者，或谓儒童也。’唯识述记一末曰：‘摩纳婆迦，此云儒童。’华严疏钞十九下曰：‘摩纳婆，此云儒童。此名依一声中但呼一人，若呼多人多声中呼应云摩纳婆嚩迦。’或言翻为儒童或年少者非也，一类之外道执人身中有胜妙之我体，其义谓为摩纳婆。摩纳婆者胜我之义也。大日经疏二曰：‘经云摩纳婆者，是毗纽天外道部类，正翻应言胜我。言我于身心中最为胜妙也，彼常于心中观我可一寸许。智度亦云：有计神在心中，微细如芥子。(中略)唐三藏翻为儒童非也，儒童梵云摩拏婆，此中云纳，义别。误耳(此二名是菩提阇梨解)。’大日经疏十六曰：‘末那仙生者，言从彼生也，亦是一类外道等见也。’ 　　 
