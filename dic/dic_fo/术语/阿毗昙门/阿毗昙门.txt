(术语)阿毗昙者，梵语，译言无比法等。即发智六足等小乘之诸论也。以之为宗通入涅槃谓之门。当于小乘二十部中之萨婆多部。智度论十八于佛法明蜫勒门阿毗昙门空门之三门，其中曰：‘阿毗昙门，或佛自诸法义，或佛自说诸法名，诸弟子种种集述解其义。’又智度论二曰：‘阿毗昙三种：一者阿毗昙身及义，略说三十二万言。二者六分，略说三十二万言。三者蜫勒，略说三十二万言。蜫勒广比诸事，以类相从，非阿毗昙。’可知以发智六足诸论为宗，分别法相，使起正慧，为阿毗昙门之大旨。僧伽提婆等来支那，依之建立毗昙宗，东晋以后流行一时。后天台及嘉祥取智度论十五：‘诸法非有常非无常是愚痴论’之文意，于此等三门外，别加非有非空之一门，是为藏教四门，阿毗昙门配于有门，见法华玄义八，三论玄义等。 　　 
