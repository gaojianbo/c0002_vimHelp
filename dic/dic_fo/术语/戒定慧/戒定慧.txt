(术语)此三者称为三学。戒者防身之恶。定者静心之散乱。慧者去惑证理也。五灯会元曰：‘法要有三：曰戒定慧。唐宣宗问弘辨禅师曰：云何名戒？对曰：防非止恶谓之戒。帝曰：云何为定？对曰：六根涉境，心不随缘名定。帝曰：云何为慧？对曰：心境俱空，照览无惑名慧。’名义集四曰：‘防非止恶曰戒，息虑静缘曰定，破恶证真曰慧。’学此三法而到涅槃，故云三学。若人防止三业之邪非则心水自澄明，是由戒而生定者。心水澄明，则自照万象是由定而生慧者。此三者次第相生。入道之关键也。玄义三下曰：‘增三数明行者，谓戒定慧。此三是出世梯橙，佛法轨仪。’三藏法数九曰：‘如来立教，其法有三：一曰戒律，二曰禅定，三曰智慧。然非戒无以生定，非定无以生慧，三法相资，不可缺一。’ 　　 
