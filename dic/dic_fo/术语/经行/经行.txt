(术语)于一定之地旋绕往来也。即坐禅而欲睡眠时，为此防之，又为养身疗病。寄归传三曰：‘五天之地，道俗多作经行。直去直来，唯遵一路。随时适性，勿居闹处。一则痊痾，一能销食。(中略)若其右绕佛殿，旋游制底，别为生福，本欲虔恭。经行乃是销散之仪，意在养身疗病。旧云行道，或曰经行。二事总包，无分泾渭。遂使调适之事久阙东川。’玄赞二曰：‘西域地湿，叠塼为道。于中往来，消食诵经。如经布绡之来去，故言经行。’释氏要览下曰：‘十诵律云：经行有五利：一剿健(剿音巢轻捷也)，二有力，三不病，四消食，五意坚固。三千威仪经，有五处可经行：一闲处，二户前，三讲堂前，四塔下，五阁下。’法华经序品曰：‘未尝睡眠经行林中。’同方便品曰：‘我始坐道场，观树亦经行。’十诵律五十七曰：‘经行法者，比丘应直经行，不迟不疾。若不能直，当画地作相，随相直行，是名经行法。’摩得勒伽六曰：‘比丘经行时，不得摇身行，不得大驶驶，不得大低头，缩摄诸根，心不外缘，当正直行。行不能直者安绳。’ 　　 
