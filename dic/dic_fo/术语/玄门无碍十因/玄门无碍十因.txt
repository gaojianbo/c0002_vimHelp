(术语)诸法何故事事无碍。一唯心所现故，诸法之本原，非有别种，为自唯一如来藏心缘起之差别法，故彼此必有可和融之理。二法无定性故，诸法为如来藏心之缘起法，原无一定之自性。故有彼此和融之理。三缘起相由故，缘起之法，不得单独保体，必为相由而仅成体者，故随而有可和融之理。四法性融通故，法性融通，故如性之事，亦有可融通之理。五如幻梦故，诸法之虚假无实，如幻梦，故有可和融之理。六如影像故，诸法缘起于一心界而不存在，如镜中之影像，故有可和融之理。已上六因，就诸法自尔之德相。已下就业用之无碍而说因由。七因无限故，菩萨于因中修无限之因，故有至果必得无碍业用之理。八佛证穷故，佛者证穷真性，故如性业用亦无碍也。九深定用故，以深妙之禅定力故得业用之无碍。十神通解脱故，不思议之神通力，离物之羁束而为自在，故可得业用之无碍。见华严玄谈六。 　　 
