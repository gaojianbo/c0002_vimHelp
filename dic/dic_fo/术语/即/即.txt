(术语)和融，不二，不离之义，如烦恼即菩提，生死即涅槃是也。台家立三种之即而判之。一二物相合之即。如金与木合，烦恼与菩提，本来各别，烦恼为相，菩提为性，性相合而彼此不离，故曰烦恼即菩提。是通教所谈，义为不能确断烦恼，则不能得菩提，二背面相翻之即。如烦恼菩提虽为一体，而有背与面之相违，由悟之背言之，则为菩提，由迷之面言之，则为烦恼也。盖随于无明，则为烦恼生死，顺于法性，则为菩提涅槃。犹如一室有内外表里。是别教所谈。破无明而不顺法性则不得菩提。三当体全是之即。如水波。为水为波，为菩提，为烦恼，仅实智与妄情所见之异耳。妄情之前，法界总为生死。实智之前，法界悉为涅槃。是之谓法体即妙，粗由物情。不要断舍，不要翻转，要唯破无明之情以发智而已。故于佛界具九界烦恼生死之法。谓之性恶不断，圆教之至极也。辅行一曰：‘即者，广雅云合也。若依此释，仍似二物相合名即。其理犹疏，今以义求体不二故，故名为即。即三而一，与合义殊。’十不二门指要钞上曰：‘应知今家明即，永异诸师。以非二物相合及非背面相翻，直须当体全是，方名为即。’ 　　 
