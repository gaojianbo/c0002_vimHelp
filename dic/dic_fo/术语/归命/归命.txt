(术语)Namas　Namb　Namo，梵语曰南无。译曰归命。有三义：一，身命归趣于佛之义。二，归顺佛之教命之义。三，命根还归于一心本元之义。惣为表信心至极之词。起信论净影疏上曰：‘内正报中，命根为要，故举要命。属彼三宝，名之为归。’起信论义记上曰：‘归者趣向义，命谓己身性命。生灵所重，莫此为先。(中略)二归是敬顺义，命谓诸佛教命。’同海东疏上曰：‘敬顺义是归义，趣向义是归义。命谓命根，总御诸根，一身之要，唯命为主。万生所重，莫是为先。举此无二之命，以奉无上之尊，表信心极，故言归命。又复归命者还源义，所以者众生六根，从一心起。而背自源，驰散六尘。今举命总摄六情，还归其一心源，故曰归命。所归一心即是三宝故也。’法华嘉祥疏四曰：‘归命者，以命归投十方诸佛也。’ 　　 
