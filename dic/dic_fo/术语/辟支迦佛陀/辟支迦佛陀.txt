(术语)Pratyekabuddha，略曰辟支，辟支迦佛，辟支佛。又作钵罗翳迦佛陀。旧译缘觉。新译独觉。智度论二名俱存。盖辟支佛具此二义也。初发心时值佛，而思惟世间之法，后得道，身出无佛世，性好寂静，加行满而无师友之教，自然独悟，故名独觉。又观待内外之缘(内为飞花落叶外为十二因缘)而悟圣果。故名缘觉。但天台一家之义，以之为别种，无佛世之悟道为独觉，于佛世观十二因缘而得道为缘觉。智度论十八曰：‘辟支佛有二种：一名独觉，二名因缘觉。’同七十五曰：‘辟支佛地者，先世种辟支佛道因缘，今世得少因缘出家，亦观深因缘法成道，名辟支佛。辟支迦秦言因缘。’大乘义章十四曰：‘辟支胡语，此方翻译名因缘觉。藉现事缘而得觉悟，不假他教，名因缘觉。又于十二因缘法中而得觉悟，亦名缘觉。’法华玄赞二曰：‘辟支迦佛陀者，此云独觉，略云辟支佛。’瑜伽伦记八曰：‘独觉地，若依梵语名钵剌翳迦佛陀，旧云辟支讹也。此云独觉，初发心时亦值佛。(中略)修加行满，无师友教，自然独悟。’有辟支佛因缘论二卷。说八辟支佛出家悟道之相。 　　 
