(术语)法能破阇，故以灯譬之。传法于他，故曰传灯。大般若经四百六曰：‘尊者善现，告尊者舍利子言：诸佛弟子凡有所说，一切皆承佛威神力。何以故？舍利子！如来为他宣说法要，与诸法性常不相违。诸佛弟子依所说法精勤修学，证法实性，由是为他有所宣说皆与法性不相违。故佛所言，如灯传照。’维摩经菩萨品曰：‘无尽灯者，譬如一灯然百千灯。冥者皆明，明终不尽。’智度论百曰：‘所以嘱累者，为不令法灭故。汝当教化弟子，弟子复教余人，展转相教。譬如一灯，复燃余灯，其明转多。’ 　　 
