(术语)说法明眼论曰：‘若供养佛菩萨像，以开眼为始。若赞叹法宝，以神分为初。’神分者。于法事之初，对于五类诸天两神，诵般若心经一卷也。是一以除却恶魔邪鬼。一以请善神之拥护。其神分之文曰：‘抑日来之间，降临道场，所随喜善根，天神地祇重奉法乐庄严，威光倍增。’次为总神分般若心经一卷。明眼论曰：‘问：何故神分唯用般若？答：虽可任用何经，然别指一经，此殊难定。其用般若经者，实有深意，其深意谓第六天魔王，叹三界众生数灭，拟回种种方便，使众生轮回六道，故人发善心修佛事，必出三界，出三界，必其数灭，以是在修佛事所，成其障碍。如来悲此事，于心经说无眼耳鼻舌身意。说无色声香味触法。魔民闻此说时，深成禁忌，念言：佛陀说无六根六境六识，而佛是三达大圣，不妄语真人，如来说无十八界，我等欲妨障何物，作是念时，魔王三业柔和，退还本宫，此时善神欢喜，听受法味，守护施主也。’ 　　 
