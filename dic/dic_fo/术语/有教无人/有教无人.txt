(术语)谓唯有教道，而实际无行证之人也。天台一家，判藏教断惑位，通教八地已上，及别教初地已上为有教无人。盖藏通别之前三教，若约于行人禀教之边言之，固为有教有人，望当教之极果而进，然自因成果满上论之，则先示之极果，恰如以空拳诳惑小儿，蒙因中被接之益，悉接入于后教，无实证当教之极果者，摩诃止观三下曰：‘别教因中，有教行证人。若就果者，但有其教，无行证人。何以故？若破无明，登初地时，即是圆家初住位，非复别家初地位也。初地尚尔，何况后地后果。故知因人不到于果故，云果头无人。’是即说别教之有教无人也。维摩玄疏四，亦出藏通二教之说。 　　 
