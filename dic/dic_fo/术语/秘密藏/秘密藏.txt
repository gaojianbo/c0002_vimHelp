(术语)秘密之法藏也。甚深秘奥，唯为佛与佛之境界，非凡常所可了知之法门，故曰密。又如来能护念深法，苟非其器，则秘之而不说示，故曰秘。故秘密藏之名，在诸经为显其深甚秘极之通名也。圆觉经曰：‘惟愿不舍无遮大悲，为诸菩萨开秘密藏。’涅槃经二曰：‘我今当令一切众生及以我子四部之众悉皆安住秘密藏中，我亦复当安住此中入于涅槃。何等名为秘密之藏？犹如伊字三点，若并则不成伊，纵亦不成，如魔醯首罗面上三目。(中略)我亦如是，解脱之法亦非涅槃，如来之身亦非涅槃，摩诃般若亦非涅槃，三法各异亦非涅槃。我今安住如是三法，为众生故名入涅槃，如世伊字。’(是以法般解三德之不一不异为秘密藏也)。然若依真言宗之意，则总以释迦化身所说之教法为显教，独以大日法身之所说为秘密藏。即真言一乘之总名。是不惟为其法门深奥，且以内证极秘之法，于未灌顶之人决不宣示故也。犹如声闻乘于未授戒之人，不说戒经，故称戒经为秘密藏。圣位经曰：‘真言陀罗尼宗者，一切如来秘奥之教，自觉证智修证法门。’大日经疏三曰：‘声闻经中，以毗尼为秘藏，要择人简众，方乃授之。若未发律仪，不令听闻修习，摩诃衍中亦以持明为秘藏。未入漫荼罗者，不令读诵受持。’同十五曰：‘秘密者，即是如来秘奥之藏教。苟非其人，则不虚授。不同显露常教也。’大日经开题曰：‘树藏秘密称名，彰乘神通寄喻。’ 　　 
