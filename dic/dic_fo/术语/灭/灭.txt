(术语)有三种：一涅槃，译为灭。涅槃之体，无为寂灭。故名灭。大乘义章二曰：‘涅槃，无为恬泊，名灭。’二尼弥留陀，尼楼陀Nirodha，译为灭。四谛中之灭谛也，涅槃之灭，偏据满处。尼弥留陀之灭，通于因果。大乘义章一曰：‘涅槃之灭偏据满处，尼弥留陀灭义通因果，是故灭谛有灭皆收。’贤愚经十二曰：‘豆佉，三牟提耶。尼楼陀，末伽。晋言苦集灭道。’三毗尼，译为灭，是戒行也。戒行能灭诸恶，故曰灭。前二者体是灭，毗尼之灭，有所灭也。大乘义章一曰：‘若论毗尼，体非是灭，有为行德，能有所灭，故名为灭。又能证寂灭之果，故说为灭。’梵语杂名曰：‘灭，尾娜舍。’俱舍论光记五曰：‘能灭彼现法用，灭入过去，故名为灭。’ 　　 
