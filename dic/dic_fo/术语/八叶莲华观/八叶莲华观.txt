(术语)于吾人之肉团心(心脏)观想八叶之莲华，示现胎藏界九尊之观法也。大日经疏十二曰：‘此心之处即是凡夫肉心，最在于中，是汗栗驮心也，将学观者，亦于此处思莲华之形。所以者何？一切众生此心即是莲华三昧之因。以未能令开敷。故为诸烦恼等之所缠缚。所以不能自了其心如实之相也。是故先当观此心处。作八叶莲华观。令开敷诸蕊具足。于此台上思想阿字而在其中。(中略)何故须观八叶不多不少耶？此有二义。一者一切凡夫心处虽未能自了。然其上自然而有八瓣。如合莲华形。今但观照此心令其开敷。即是三昧观而且便也’宗镜录二十六曰：‘问何故莲唯八叶？答：一切凡夫，心处虽未能自了，其内心亦自然而有八瓣，合成莲华形。今但观照此心令其开敷，即是三昧实故。若观此心八叶之华，即得与理相应。此八叶者，四方即是表四摄，四隅即表如来四智。此华本来无生，即是菩提心，当知一切法门皆是从心所得也。’ 　　 
