(术语)又云乏道。梵语沙门那(略云沙门)之古译也。修正道而断生死贫乏之义也。涅槃经曰：‘沙门名乏，那名道，断一切乏，断一切道(邪道)，以是义故，名沙门那。’百论疏曰：‘沙门者，云乏道，亦云息心。乏道者，以道断贫乏也。’[囗@又]贫道者，乏圣道之义，是沙门自谦之称。世说曰：‘支道林尝养数马曰：贫道爱其神骏。’石林燕语曰：‘晋宋间佛教初行，未有僧称，通曰道人，自称则曰贫道。’善见论十五曰：‘若有卖衣钵人，比丘唤来，示金钱语卖衣钵人言：贫道须此衣钵，有此金钱，居士自知。’行事钞下三曰：‘五分还寺去时。(中略)至请门首告云：檀越好施如法，贫道何德堪之？’业疏三下曰：‘沙门者，或云乏道贫道以译之，皆谦虚自收不伐德也。今译为息恶者取其意也。’行事钞资持记下三之三曰：‘贫道亦云乏道，皆谦收之称。’梁僧传十三(法献传)曰：‘中兴僧钟于乾和殿见帝(齐武帝)，帝问钟所宜。钟答：贫道比苦气，帝嫌之。乃问尚书王俭：先辈沙门与帝王共语何所称？正殿坐不？俭答：汉魏佛法未兴，不见其记传。自伪国稍盛，皆称贫道，亦预坐。’僧史略下曰：‘若此方对王者，汉魏两晋或称名，或曰我，或曰贫道。故法旷上书于晋简文，称贫道，支遁上书乞归剡亦称贫道，道安谏苻坚自称贫道，呼坚为檀越，于时未为定戒。’案贫道之称，今属之道士矣。 　　 
