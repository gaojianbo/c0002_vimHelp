(术语)谓成佛之道，唯一而无二道三道也。法华经方便品曰：‘十方佛土中，唯有一乘法，无二亦无三，除佛方便说。’此为偈文之语。其本文曰：‘如来但以一佛乘故为众生说法，无有余乘若二若三。’诸师解之，其说不一。台家就藏通别圆四教而对简之，成立唯一圆教。余乘若二若三、训为‘余乘与若二与若三’。余乘者，指别教，若二者，指通别二教，若三者，指藏通别三教。意谓今之法华时为唯一圆教，不如前华严时(第一时)之兼别教，不如般若时(第四时)之带通别二教，不如方等时(第三时)之对待藏通别三教也。是视二三之数为复数而解之也(法华文句)。三论之嘉祥，法相之慈恩，就三乘而对简之，成立唯一佛乘。故训为‘余乘之若二若三’。余乘者，总指缘觉与声闻，若二者，别指缘觉，若三者，别指声闻。是以一二三之次第佛乘为第一、缘觉乘为第二、声闻乘为第三。意谓为唯一佛乘，无第二之缘觉乘，亦无第三之声闻乘也。慈恩言勘梵本谓为无第二无第三、译时果谓无二亦无三也(法华义疏，法华玄赞)。 　　 
