(术语)佛有生身法身二种，故舍利亦有二种，八石四斗之遗骨，生身之舍利也。所说之妙法，法身之舍利也。故谓之法身舍利偈，又云法颂舍利，略曰法身偈。说四谛中苦集灭三谛之偈颂也。而常约于其说苦谛之诸法从缘生一句，称为缘生偈，又曰缘起偈，智度论十八引[虫*毗]勒论中所说曰：‘佛于四谛中或说一谛或二或三，如马星比丘为舍利弗说偈：诸法从缘生，是法缘及尽。我师大圣主，是我如是说。此偈但说三谛，当知道谛已在中，不相离故。’即盖诸法从缘生一句，说诸法之为因缘生，苦空无常无我，苦谛之相也。此法缘二字，说其生苦法之因缘之法，即集谛也，尽之一字说灭苦集，即灭谛也。道谛可以苦集为例而知，不必说也。智度论十一曰：‘诸法因缘生，是法说因缘。是法因缘尽，大师如是言。’其他诸经论所说之偈颂，总为生灭，即苦灭之二谛也。佛本行集经四十八马胜比丘对舍利弗说颂曰：‘诸法从因生，诸法从因灭。如是灭与生，沙门说如是。’浴佛功德经曰：‘供养舍利有二种：一者身骨舍利，二者法颂舍利。即说颂曰：诸法从缘起，如来说是因。彼法因缘尽，是大沙门说。’[囗@又]此偈明说法身之不生不灭，故名法身偈。造像功德经曰：‘尔时世尊说是偈言：诸法因缘生，我说此因缘。因缘尽故灭，我作如是说。善男子！如是偈义，名佛法身。汝当书写置彼塔内，何以故？一切因缘及所生法，性真寂故，是故我说名为法身。’大日经疏六曰：‘法从缘生，即无自性。若无自性，即是本来不生。因缘和合时，亦无所起。因缘离散时，亦无有灭。是故如净虚空，常不变易。’ 　　 
