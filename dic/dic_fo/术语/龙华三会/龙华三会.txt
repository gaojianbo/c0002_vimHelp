(术语)弥勒佛于华林园中龙华树下成道，开三番法会，度尽上中下三根之众生，故曰龙华三会。罗什译之弥勒下生经曰：‘坐龙华菩提树下，得阿耨多罗三藐三菩提。在华林园，其园纵广一百由旬，大众满中。初会说法，九十六亿人得阿罗汉。第二大会说法，九十四亿人得阿罗汉。第三大会说法，九十二亿人得阿罗汉。弥勒佛既转法轮，度天人已，将诸弟子入城乞食。’增一阿含经四十四曰：‘尔时去雉头城不远，有道树名曰龙华。高一由旬，广五百步。时弥勒菩萨坐彼树下成无上道果。(中略)尔时弥勒初会八万四千阿罗汉，第二会有九十四亿人，第三之会九十二亿人民，皆是阿罗汉，亦复是我遗法弟子。’心地观经二曰：‘若有得闻此心地观报四恩品，(中略)若命终时即得往生弥勒内宫，睹白毫相，超越生死。龙华三会，当得解脱。’ 　　 
