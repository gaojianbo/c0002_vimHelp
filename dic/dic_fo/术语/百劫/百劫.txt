(术语)小乘之菩萨，终三大阿僧祇劫之行而至等觉之位，于此位而犹应种百大劫间至佛果感三十二相之福业也。故菩萨修行之年时曰三只百大劫。而大乘之菩萨，自初兼修福智之二业，故于三大阿僧祇劫之外，不别要百劫之修福。小乘之说，于百劫之初翘足七日间以一偈赞叹弗沙佛，由此功德超越九劫(见底沙条)。九十一劫而成佛云，又大乘集四处之超劫为四十劫之超劫。是俱舍论之说也。涅槃经说为雪山童子时，为半偈舍全身，依此功德超十二劫。此初僧祇中之事也。见雪山童子条。又，瑞王经说为摩纳仙人时布发掩泥，供养燃灯佛，依此功德超八劫，是二僧祇中之事也，见燃灯佛条。又，金光明经说为萨埵王子时，舍身投饿虎，依其功德超十一劫。此第三僧祇中之事也。见萨埵童子条。而大乘于三只之外，不立百劫，以此九劫摄于第三劫中也。心地观经一曰：‘时佛往昔在凡夫，入于雪山求佛道。摄心勇猛勤精进，为求半偈舍全身。以求正法因缘故，十二劫超生死苦。昔为摩纳仙人时，布发供养燃灯佛。以是精进因缘故，八劫超于生死海。昔为萨埵王子时，舍所爱身投饿虎。自利利他因缘故，十一劫超生死因。七日翘足赞如来，以精进故超九劫。’ 　　 
