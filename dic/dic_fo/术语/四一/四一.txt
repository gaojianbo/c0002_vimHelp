(术语)依台家之释，开显法华经方便品中五佛之一乘，就教行人理四者，各明唯一无二之旨，故称之为四一之开显。一教，能诠之经典也，能诠之经典唯说一佛乘，谓之教一。经曰：‘如来但以一佛乘故，为众生说法，无有余乘若二若三。’是其证也。二行，依其教而修之行法也。其行法唯为菩萨之大行，谓之行一。经曰：‘诸有所作常为一事，唯以佛知见示悟众生。’是其证也。三人，为开其佛知见而修行法之人也。其人唯为菩萨，谓之人一。经曰：‘诸佛如来但教化菩萨。’是其证也。四理，依行而开佛知见之所证也。其所证唯为诸法实相之一理，谓之理一。经曰：‘诸佛世尊欲令众生开佛知见使得清净故，出现于世。’是其证也。见法华文句四。 　　 
