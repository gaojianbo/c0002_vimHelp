(术语)体之义，因之义，不改之义也。唯识述记一本曰：‘性者体也。’探玄记十八曰：‘性是因义。’大乘义章一曰：‘性释有四义：一者种子因本之义，二体义名性，三不改名性，四性别为性。’智度论三十一曰：‘性名自有，不待因缘。’传心法要上曰：‘凡夫取境，道人取心。心境双忘，乃是真法。忘境犹易，忘心至难。人不敢忘心，恐落空无捞摸处。不知空本无空，唯一真法界耳。此灵觉性，无始已来与虚空同寿。未曾生，未曾灭。未曾有，未曾无。未曾秽，未曾净。未曾喧，未曾寂。未曾少，未曾老。无方所，无内外。无数量，无形相，无色相，无音声。不可觅，不可求，不可以智慧识，不可以言语取，不可以境物会，不可以功用到。诸佛菩萨与一切蠢动含灵同此大涅槃性，性即是心，心即是佛，佛即是法。一念离真，皆为妄想。’同下曰：‘天真自性，本无迷悟。尽十方虚空界，元来是我一心体。’禅源诸诠三曰：‘良由此宗(禅宗)所说本性，不但空寂，而自然常知，故应目为心也。’ 　　 
