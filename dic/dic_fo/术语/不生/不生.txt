(术语)阿罗汉译言不生。以毕竟不生于三界五趣中故也。又涅槃之涅，亦言不生，众法常住而无始生也。又梵云阿耨波陀，译言不生。真言之阿字，不生，以诸法之本初不生故也。又不生为如来之异名，以如来常住不生不灭故也。凡诸法观为不生者，佛道之枢键也。智度论三曰：‘阿名不，罗汉名生，后世中更生是名阿罗汉。’涅槃经曰：‘涅言不生，槃言不灭，不生不灭名大涅槃。’智度论四十八曰：‘菩萨若一切语法中闻阿字，即时随义。所谓一切法从初来不生相，阿提(&Amacron;di)秦言初，阿耨波陀秦言不生。’楞伽经四曰：‘不生即如来异名。’ 　　 
