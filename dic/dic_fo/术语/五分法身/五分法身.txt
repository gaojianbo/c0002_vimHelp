(术语)以五种功德法成佛身，故曰五分法身。小乘以之为三身中之法身：一、戒，谓如来口意三业离一切过非之戒法身也。二、定，如来之真心寂静，离一切妄念，谓之定法身。三、慧，如来之真智圆明，观达法性，谓之慧法身。即根本智也。四、解脱，如来之心身，解脱一切系缚，谓之解脱法身。即涅槃之德也。五、解脱知见，知已实解脱，谓之解脱知见法身。即后得智也。此五者有次第，由戒而生定。由定而生慧。由慧而得解脱。由解脱而有解脱知见。前三者。就因而受名。后二者。就果而付名。而总是佛之功德也。以此五法成佛身，则谓之五分法身。大乘义章二十本曰：‘此五种分别为分，法是其轨则之义，此之五种成身之轨，故名为法。身者是体，此五佛体，故名为身。’行宗记一上曰：‘五分法身者，戒定慧从因受名，解脱解脱知见从果受号。由慧断惑，断惑惑无之处名解脱。出缠破障，反照观心名解脱知见。’济缘记三下曰：‘五法成身，故名为分。’王介甫金陵话录曰：‘五分法身，所谓戒、定、慧、解脱、解脱知见、此五者，皆以超出五阴故。戒，超色阴；定，超受阴；慧，超想阴；解脱，超行阴；解脱知见，超识阴。’ 　　 
