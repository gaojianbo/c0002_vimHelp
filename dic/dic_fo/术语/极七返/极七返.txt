(术语)又作极七有，极七生。预流之圣者，不断修惑者。于欲界之人与天，七返往来受生中，必圣道成就，证罗汉果，故谓之极七返。此七往来中，于人中有七度之中有，七度之生有，于天中有七度之中有，七度之生有。合有二十八生，而七之数同，故略云极七生。犹言七处善，七叶树。但云二十八生者，除最初得道之身，盖若于人趣得预流果者，七生天上，有七之中有与生有，又七生人中，有七中有，七生有，于其最后之人中生有入于涅槃，又于天趣得预流果者，下生于人，有七中有，七生有。上生于天，有七中有，七生有，于其最后之天上入于涅槃。故知除最初得道之身也。若取之，则为二十九生。问：何故限于七生而无第八生？答曰：是以身之相续限于七生而所有之圣道成就故也。圣道之力，法尔而然，犹如七步蛇，第四日疟。而此极七生乃言预流果之最钝根者，至其利根者，有一生而直证阿罗汉果者。俱舍论二十三曰：‘颂曰：未断修断失，住果极七返。论曰：诸住果者，于一切地修所断失都未断时，名为预流生极七返。七返言显七往返生，是人天中各七生义，极言为显受生最多，非诸预流皆往七返故。(中略)彼从此后别于人中极多，结七中有生有，天中亦然，总二十八。皆七等故说极七生，如七处善，及七叶树。(中略)若于人趣得预流果，彼还人趣得般涅槃。于天趣得，还于天趣。何缘彼无受第八有？相续齐此，必成熟故。圣道种类，法应如是，如七步蛇，第四日疟。’十住论曰：‘初果圣者，睡眠懒惰，不至二十九有。’ 　　 
