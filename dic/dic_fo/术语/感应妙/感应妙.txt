(术语)十妙之一。众生感佛菩萨灵应之善根发动曰机，应此机而垂佛菩萨之利益曰应。是有四句：一冥机冥应。于过去善修三业，于现在未运身口，籍于往昔之善根，是为冥机。虽不现见灵应而密为法身所益，不见不闻而觉知，是为冥应。二冥机显应。于过去植善，冥机已成，得值佛闻法，于现前得利益者。佛初出世最初得度之人，现在何尝修行，诸佛照其宿机而自往度之也。三显机显应。现在之身口意，精勤不惰，能感降临。如须达长跪，佛往祇洹，月盖曲躬，圣临门阃。又如今之行人，礼忏道场，能感灵应者是也。四显机冥应。人于一世勤苦，现善浓积，而不显感，冥有其利，即显机冥益也。法华玄义六上曰：‘众生根性百千，诸佛巧应无量。(中略)今略言有四：一者冥机冥应，二者冥机显应，三者显机显应，四者显机冥应。’ 　　 
