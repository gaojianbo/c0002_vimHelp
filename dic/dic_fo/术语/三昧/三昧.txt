(术语)梵音sam&amacron;dhi，旧称三昧，三摩提，三摩帝。译言定，正受，调直定，正心行处，息虑凝心。心定于一处而不动，故曰定。正受所观之法，故曰受。调心之暴，直心之曲，定心之散，故曰调直定。正心之行动，使合于法之依处，故曰正心行处。息止缘虑，凝结心念，故曰息虑凝心。智度论五曰：‘善心一处住不动，是名三昧。’同二十八曰：‘一切禅定，亦名定，亦名三昧。’同二十曰：‘诸行和合，皆名为三昧。’同二十三曰：‘一切禅定摄心，皆名为三摩提，秦言正心行处。是心从无始世界来常曲不端，得此正心行处，心则端直，譬如蛇行常曲，入竹筒中则直。’止观二曰：‘通称三昧者，调直定也。’大论云：‘善心一处住不动，是名三昧。’大乘义章十三曰：‘定者当体为名，心住一缘，离于散动，故名为定。言三昧者，是外国语，此名正定。’同二曰：‘以心合法，离邪乱，故曰三昧。’同九曰：‘心体寂静，离于邪乱，故曰三昧。’同二十曰：‘定者据行便息乱住缘，目之为定。就实而辨真心体寂，自性不动，故名为定。’新称三摩地，译为定或正受，等持等念。又曰现法乐住。定与正正受。其义同前。平等保持心，故曰等持。诸佛诸菩萨入有情界平等护念彼等，故曰等念。是就利他业而释之也。又现定中法乐，故曰现法乐住。正受之异名也。唯识论五曰：‘于所观境令心专注不散为性，智依为业。’探玄记三曰：‘三昧此云等持，离沉浮，故定慧等，故名等也。心不散，故住一境，故名持也。’法华玄赞二曰：‘梵云三摩地，此云等持。平等持心而至于境，即是定也，云三昧者讹也。’玄应音义三曰：‘三昧，或言三摩提，或云三摩帝皆讹也。正言三摩地，此译云等持。等者正也，正持心也，持谓持诸功德也。或云正定，谓住缘一境，离诸邪乱也。’菩提心义一曰：‘梵云三摩地，唐云等念。入有情界，平等摄受而护念之者。’ 　　 
