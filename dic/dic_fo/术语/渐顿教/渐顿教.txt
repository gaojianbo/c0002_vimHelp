(术语)有二种：一以渐教顿教判一代教也。一华严之清凉以华严经为顿教法华经为渐顿教是也。前之渐顿教者，陈真谛三藏等以渐顿二教，判一代教。渐悟菩萨，先习小乘，后回心向大，而学大乘，佛对此机所说之诸经为渐教。鹿园以下之大小乘经是也。此中之小乘为渐教小乘，而大乘为渐教大乘。直入顿悟之菩萨，直乐佛果，发心修行，佛对此机直说大乘，此为顿教。华严经是也。依此义，则如法华涅槃，固为渐教之所摄也。法相宗用渐顿之名。又天台宗以化仪之四教，判法华以前之经，有顿教渐教之名，即据此义。然天台智者以五双判止观，其中渐顿之一双，就法门之体而论之。圆教为顿足顿极成佛之法，故谓之顿教，藏通别三教为次第渐入成佛之法，故谓之渐教。故自天台言之，华严经自化仪之上虽为顿教，而自化法之上则兼说别圆二教，因而可谓于顿教兼渐教。法华为纯圆之法，故唯可谓为顿教。华严宗之清凉，则以为华严经所化之机为顿，所说之法亦为顿，故可谓为顿顿。法华经所说之法为顿，而所化之机为渐，故可谓为渐顿。止观三曰：‘四明渐顿者，渐名次第，藉浅由深，顿名顿足顿极。’ 　　 
