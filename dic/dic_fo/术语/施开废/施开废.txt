(术语)天台就妙法莲华经之莲华，发明施开废之三义，因而述三乘方便教，即一乘真实教之旨。佛于法华已前说三乘教者，是为使入一乘法之方便而施设，故谓之为实施权，犹如莲华之为莲实而花也。次于法华经明前所述之三乘教为方便，示为对于三乘教之一乘之方便阶梯，此谓之开权显实，犹如莲华开而有莲实之显也。次知三乘教为一乘之方便，一乘之外无三乘，一乘中有三乘，故三乘废，唯有一乘之义成立，此谓之废权立实。犹如莲华落而唯有莲实也。已上三事，于法言之，方便开时，方便之体废，开与废同时，于喻言之，则必前后异时，故托于喻，有前后三番之说也。见四教仪集注上。 　　 
