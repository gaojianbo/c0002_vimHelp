(术语)真心离妄念，谓之无心。非云无心识。又妄心如幻影，自性不可得，故云无心。又一时休止心识而使不生，故云无心。如五位无心是也。宗镜录四十五曰：‘大宝积经云：文殊师利言：如人学射，久习则巧。后虽无心，以久习故，箭发皆中。我亦如是，初学不思议三昧，系心一处。若久习成就，更无心想。恒与定俱。先德云：一念妄心仅动，即具世间诸苦。如人在荆棘林，不动则刺不伤。妄心不起，恒处寂灭之乐。一念妄心才动，即被诸有刺伤。故经云：有心皆苦，无心即乐。’同八十三曰：‘若不起妄心，则能顺觉。所以云无心是道。’金刚经曰：‘过去心不可得，现在心不可得，未来心不可得。’传心法要下曰：‘如今但学无心，顿息诸缘。莫生妄想分别。无人无我，无贪嗔，无憎爱，无胜负，但除却如许多种妄想，性自本来清净。即是修行菩提法佛等。’ 　　 
