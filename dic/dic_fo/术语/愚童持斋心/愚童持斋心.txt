(术语)真言宗所立十住心之第二。谓凡夫信世间因果之道理，知持斋之为善而行之也。持斋者不过中食之法(过正午不为食)，以之为善道者，为印度古来之风俗，无异于此方所谓仁义之道。因而以之为人乘之住心。大日经一曰：‘愚童凡夫类，犹羝羊。或时有一法想生。所谓持斋，彼思惟此少分，发起欢喜，数数修习。秘密主，是初种子善业发生。复以此为因，于六斋日，施与父母男女亲戚，是第二芽种。复以此施，授与非亲戚者，是第三疱种。复以此施，与器量高德者，是第四叶种。复以此施，欢喜授与伎乐人等，及献尊宿，是第五敷华，复以此施，发亲爱心供养之，是第六成果。’秘藏宝钥上曰：‘愚童持斋心，由外因缘，忽思节食，施心萌心，如谷遇缘。’俱舍光记十四曰：‘西方国俗，断食名斋。’ 　　 
