(术语)因明四相违因之一。宗法中之法有自相与差别之二者，言语之表面云自相，言语里所含之意许云差别(见法自相相违因条)，今立者所说之因相违于欲其成立之法之言下意许，谓之法差别相违因。例如数论师对佛者谓‘服等为他用，积聚性故，如卧具等。’‘他’为立者之意许者，非如佛者之言谓五蕴和合之假我，即常一之神我也，因之虽于言陈自相之上用立敌相符之言物，而彼意许者，欲成立自宗之神我也。然彼诸说之积聚性之因，转于同品之卧具等，而卧具等为假我之用物，非神我之用物，相违于欲立者成立之意许，于是生法之差别也。见因明入正理论。 　　 
