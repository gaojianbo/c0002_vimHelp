(术语)大乘义章十八曰：‘大小相对，则大乘得成法身，般若，解脱之三德涅槃。小乘不成，此有五义：一有无分别，小乘之三德是有法，涅槃之体是无法。有无别体，故不相成。大乘之三德体是有法，大乘之涅槃亦是有法。有义相并，故得相成。二常无常分别，小乘之三德体是无常，涅槃之体是常，常无常异，故不相成。大乘之三德，体性是常，大乘之涅槃亦是常。常义相顺，故得相成。’(余三义略)。又就常乐我净四德，分别大小，则大乘之涅槃，具有四德，小乘之涅槃，四义不定。据小说小。则小乘之涅槃，有常乐净之三，唯无我之一。何则？涅槃为无为，不迁于四相，故说为常，又何断之惑体，永灭不起，故名为常。寂灭之体永安，故名为乐，离垢染故称为净，而于此涅槃中，身智俱灭，无自在之大用，故无可名为我(俱舍论说灭谛之行相，谓为灭，净，妙，离因而可知无我德)，据大说小，则某时全夺四德而悉为无。某时与以乐净之二，而不许我常之二。全夺之者以彼尚有变易生死故也。许净乐之二者，就离分段生死上，有一分净乐之义故也。法华玄论二曰：‘大小之涅槃凡有三义：一、本性寂灭非本性寂灭异。小乘之涅槃，灭生死而涅槃也。大乘之涅槃，生死本来涅槃也。故法华方便品言之，诸法从本来，常自寂灭相。二界内界外断惑异。小乘之涅槃，唯断界内分段生死而止，大乘之涅槃，并断界外变易生死也。三、众德具不异。小乘之涅槃，无身无智，故不具众德。大乘之涅槃，具身智，故具法身般若之德。’法华玄赞二，谓真如具三德，以成涅盘，一真如生圆觉，名为般若。真如之体为觉性故也。小乘之涅槃体非觉性，故不名般若。二真如之体，以出所知障名为法身。彼为一切功德法所依故也。小乘之涅槃，非为功德法所依，故不名法身。三真如之体，众苦都尽，离分段变易二死，故名解脱。小乘之涅槃，离分段生死，未脱变易生死，故非圆满之解脱。然就离分段之生死，谓为三乘同坐解脱之床。由此小乘亦得名涅槃，而非为大涅槃，以其不具足故也。要之离分段变易二生死，有无边之身智，具法般解之三德，常乐我净之四义者，大乘之涅槃也。唯离分段之生死，灭无身智(身大乘言之有变易生死之身智)，三德之中，仅具解脱之一分，四义之中，唯具常乐净之三者，小乘之涅槃也。 　　 
