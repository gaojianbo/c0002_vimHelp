(术语)入智慧之门户也。佛果之实智云智慧，入其实智之因地权智云门。又如来自证之智云实智，利他教化之智云权智。权智为令入实智之门户也。又权智所说之一切教法为令入实智之门户，故名曰智慧门。法华经方便品曰：‘诸佛智慧甚深无量，其智慧门难解难入。’法华文句三曰：‘其智慧门即是叹权智也。盖是自行道前方便有进趣之力，故名为门。从门入到道中，道中称实，道前谓权也。’法华义疏四曰：‘门者，权智说一切教为通佛智，故以一切教为佛智慧门。’法华玄赞三曰：‘智慧门者，即能诠教，智慧甚深，即所诠理。’ 　　 
