(术语)三种禅中第二出世间禅之四种：一、观禅，九想八背舍，八胜处，十一切处也。此四通观法相，故名观禅。二、练禅，四禅四空灭尽定之九次第定也。于上之观禅，虽得色无色之八定，而入于此，则有垢滓之间离，今欲纯熟而自初浅至后深，次第而入，中间无有垢滓之间杂，使不次第而为次第，故名次第。亦是练无漏有漏而除诸间秽，故名练禅。三、熏禅，狮子奋迅三昧也。于前之九次第定，虽得入次第无间，而不能出逆次无间，今入次第无间，亦能出于无间，因能除粗间味禅法爱之念，犹如狮子之能进能却而奋诸尘土。行者入出于此法，而能遍薰诸禅，悉使通利，转变自在，如薰皮使熟，随意作物。故名薰禅。四、修禅，超越三昧也。是更修得前之九次第定而使精妙，因得近远(如自初禅入三禅，近也，又如自初禅入灭尽定，远也)超入，近远超出，近远超住自在，故名修禅。是功德最深，故又名顶禅。复次，以八背舍观四念处，名观禅，以九次第定练四念处，名练禅，以奋迅三昧薰习四念处，名薰禅，以超越三昧修四念处，名修禅。法华玄签讲述四上曰：‘私记四本云观练薰修，名由何处检？今谓义出大品，名始南岳。此是一字相传禅法，不必求名出处可也。净名疏四云：观练薰修四出大品，此南岳所出。’ 　　 
