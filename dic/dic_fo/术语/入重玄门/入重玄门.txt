(术语)成佛果之前，更重修习无始凡夫地已来所作之事，使之一一称理也，是为入重玄门倒修凡事。其所以然者，则以等觉菩萨之元品无明难断故也。凡轮回生死之苦，于一切众生悉起偏执之见，存自他彼此之隔异，此我执之念更难止，虽由初地以来，地地断无明入等觉之位后，元品之无明尚存，此隔异之我执，若不破，则妙觉智之无我法体，更不能显，是故再为凡夫，交于一切众生，以彼为他山之石，遣荡自他之隔异。以此行力而元品之无明自尽也。后位之显理明了，故凡夫之方，谓为玄门，又此为菩萨究极之玄理，故云玄门。已极玄理，重修凡事之玄门，故曰重玄。璎珞经上曰：‘第四十一地心者名入法界心。(中略)修行小法。(中略)六入重玄门。’天台净名经疏一曰：‘圆教初从初住终至法云，圆断诸见，犹有习，在等觉入重玄门，千万亿劫重修凡事，见理分明。’法华文句九曰：‘从初地至十地名善入，十地入重玄门，倒修凡夫事名善出。’辅正记九曰：‘等觉证极玄理究竟，名为一玄，从等觉位却渐次向于下位，次第修集药法广迳众病又为一玄，欲受妙觉佛职理非容易，令观智深细故须却入倒修于凡事。’是别教之意也。若依圆教之意，则遍应法界，而现十界之身，为入重玄，是非独等觉位而然，于初住已上乃至佛果亦然。玄义释签三曰：‘来至等觉入重玄门。(中略)观达无始无明源底边际智满名为等觉，即成圆门，遍应法界名入重玄，不同别教教道重玄。’大日经疏六曰：‘黄是如来念处万德开敷，尔时即入重玄门，居寂光土。’　　 
