(术语)禅为梵语禅那之略，译曰思惟修。新译曰静虑。思惟修者思惟所对之境，而研习之义，静虑者心体寂静。能审虑之义。定者，为梵语三昧之译，心定止一境而离散动之义。即一心考物为禅，一境静念为定也。故定之名宽，一切之息虑凝心名之，禅之名狭，定之一分也。盖禅那之思惟审虑，自有定止寂静之义，故得名为定，而三昧无思惟审虑之义，故得名为禅也。今总别合称而谓之禅定。然禅定虽皆为心之德，而欲界所属之心非有此德，属于色界，无色界之界之心德也。若色无色相对，则禅为色界之法，定为无色界之法，其中各有四等之浅深，故谓之四禅四定。此四禅四定为世间法，佛法外道凡夫圣者共通也，其他佛菩萨阿罗汉证得之诸无漏诸定为出世间法，非三界所属之心体所具，故欲得禅，则必离欲界之烦恼。欲得定，则必断欲界之烦恼，欲得无漏之诸定，则必绝无色界之烦恼。而此中禅在最初，不惟为诸定之根本，而发天眼天耳等之通力，亦依此禅。且禅有审虑之用，观念真理，必依于禅，故以禅为学道之最要者。大乘义章十三曰：‘禅者是中国之言，此翻为思惟修习。(中略)心住一缘离于散动故名为定。言三昧者，是外国语，此名正定。定如前释，离邪乱故说为正。’智度论二十八曰：‘四禅亦名禅，亦名定，亦名三昧。除四禅诸余定亦名定亦名三昧，不名为禅。’次第禅门一上曰：‘禅是外国之言，此间翻则不定。今略出三翻：一摩诃衍论中，翻禅，秦言思惟修。二举例往翻，如檀波罗蜜，此言布施度、禅波罗蜜，此言定度，故知用定以翻禅。三阿毗昙中，以功德丛林以翻禅。’法华经安乐行品曰：‘深入禅定见十方佛。’无量寿经上曰：‘得深禅定。’同净影疏曰：‘禅谓四禅，定所谓四空定等。’六度集经曰：‘复有四种禅定，具足智慧：一常乐独处，二常乐一心，三求禅及通，四求无碍佛智。’顿悟入道要门论上曰：‘问：云何为禅？云何为定？答：妄念不生为禅，坐见本性为定。本性者，是汝无生心。定者对境无心，八风不能动。八风者，利衰毁誉称讥苦乐，是名八风。若得如是定者，虽是凡夫，即入佛位。’ 　　 
