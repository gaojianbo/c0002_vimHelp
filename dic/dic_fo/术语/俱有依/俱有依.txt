(术语)同时有依之义。又曰俱有根。成唯识论四曰：‘五识俱有所依定有四种：谓五色根六七八识。随阙一种必不转故，同境分别染净根本所依别故。圣教唯说依五根义，以不共故。又必同境近相顺故，第六意识俱有所依，唯有二种，谓七八识，随阙一种必不转故。虽五识俱取境明了，而不定有故非所依。圣教唯说依第七者，染净依故。同转识摄，近相顺故。第七意识俱有所依，但有一种谓第八识，藏识若无定不转故。如伽他说，阿赖耶为依，故有末那转。依止心及意，余转识得生。阿赖耶识俱有所依，亦但一种第七识，彼识若无定不转故。论说藏识恒与末那俱时转故，又说藏识恒依染污，此即末那。’此为唯识家之正义，难陀，安慧，净月等所说与之异。 　　 
