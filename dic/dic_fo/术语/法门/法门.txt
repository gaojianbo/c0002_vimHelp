(术语)佛所说，为世之则者，谓之法，此法为众圣入道之通处，故云门。又诸法并通于一实，故名为门。又为如来圣智游履之处，故名为门。华严大疏二曰：‘如来通智游入，故号门。’同演义钞一曰：‘并通一实，故得称门。’注维摩经八曰：‘肇曰：言为世则谓之法，众圣所由谓之门。’起信论义记中本曰：‘轨生物解曰法，闻智通游曰门。’法界次第中曰：‘门谓能通。’又，门者差别之义。所说之法义有种种差别，故云法门。增一阿含经十曰：‘如来开法门，闻者得笃信。’法华经方便品曰：‘以种种法门，宣示佛道。’止观一曰：‘此之止观，天台智者己心中所行法门。’ 　　 
