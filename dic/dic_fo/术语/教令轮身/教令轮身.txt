(术语)行教令轮之身也。诸明王现忿怒之相者。凡一一之佛，有三种之轮身：本地之佛体，为自性轮身，现菩萨之身为正法轮身，现明王忿怒之相为教令轮身。例如大日如来为自性轮身，般若菩萨为正法轮身，不动明王为教令轮身。又金刚萨埵为正法轮身，降三世明王为教令轮身也。秘藏记钞二曰：‘大日是本地自性佛体，故为自性轮身也。(中略)大日垂迹现菩萨身，以正法化人。故以理趣会曼荼罗为正法轮身也。(中略)大自在天王等强刚难化众生，不拘正法化导。故金刚萨埵，更住忿怒威仪，降大自在天云降三世尊也。然则在佛位名自性轮身，在菩萨位名正法轮身，在明王位名教令轮身，一一佛皆有此三身。’胎藏界曼陀罗大钞三曰：‘问：忿怒形名教令轮身意如何？答：五尊义云，教者教通之义也。令者岩动义也。轮者转惑摧破义也。摧破一切众生烦恼令入如来体性故。’而此三轮身有通别二种。若依别门则五佛各自有一种之正法轮身与一种之教令轮身(见五大明王条)。若依通门，则五佛各具五种之正法轮身与五种之教令轮身。如此秘藏记是金刚界九会曼荼罗会之意，依通门，金刚萨埵降三世为大日之正法轮教令轮也。又此五如来，五菩萨，五明王，如其次第乃三密也。如来者身密，菩萨者语密，明王者意密也。 　　 
