(术语)举古则为韵语，发明其意者，称为颂古。禅林宝训下曰：‘万庵曰：颂始自汾阳，暨雪窦宏其音，显其旨，汪汪乎不可涯。’碧岩第一则颂评曰：‘颂古只是绕路说禅，拈古大纲据款结案而已。’碧岩种电钞一干曰：‘盖颂古者颂出古则之奥义，令知斧头元是铁也。其中或有扬或有抑，虽涉言语，初无斧凿之迹。其言也如咬铁鋑錎，其义也如望重溟而不可测其渊深也。故汾阳善昭禅师为颂古略示其秘要，其后雪窦以博达之才，乃继汾阳放开禅苑花锦，令学人入群玉之府而采其所求。然有至其奥旨虽佛祖未容易企其步，何况初机后学者有委悉其玄旨乎！所谓雪窦颂古者颂古圣者，岂虚设哉！若夫久参上士，虽山河虚空水声鸟语唤作玄旨去在矣。’ 　　 
