(术语)大乘同性经下于四乘各说十地：(一)声闻乘十地：一、受三归地，初受三归戒之位也。二、信地，信根成就之位也。三、信法地，信四谛理之位也。四、内凡夫地，修五停心观等之位也。五、学信戒地，三学成就之位也。六、八人地，见道之位也。七、须陀洹地，预流果之位也。八、斯陀含地，一来果之位也。九、阿那含果，不还果也。十、阿罗汉地，无学果也。(二)缘觉乘十地：一、苦行具足地，修戒行之位也。二、自觉深甚十二因缘地，修十二因缘观法之位也。三、觉了四圣谛地，修四谛观之位也。四、甚深利智地，生甚深无相智之位也。五、九圣道地，修八圣道之位也。六、觉了法界虚空界众生界地，觉了此三法界之位也。七、证寂灭地，见道之位也。八、六通地，得六神通之位也。九、彻和密地，证无学果之位也。十、习气渐薄地，侵害习气之位也。(三)菩萨乘十地，与以上大乘菩萨十地同。(四)佛乘十地：一、甚深难知广明智慧地，除细习气，于诸法得自在也。二、清净自分成严不思议明德地，转正法轮显深义自在也。三、善明日幢实相海藏地，开说三乘差别之法自在也。四、精妙金光功诸神通智德地，说八万法降四魔自在也。五、大轮威藏明德地，摧异邪法，伏恶行自在也。六、虚空内清净无垢炎光开相地，现六神通，示无常事自在也。七、广胜法界藏明界地，为诸菩萨显菩提自在也。八、普觉智藏能净无垢边无碍智通地，为诸菩萨授记别自在也。九、无边德庄严回向能照明地，为诸菩萨现方便自在也。十、毗卢舍那智海藏地，为诸菩萨能说法自在也。天台以此四地配于四教。问佛地有十地，岂非于果佛不平等乎？答：此经之意从佛德之别而论十地，非言初地为劣乃至第十地胜于前佛，是皆诸佛之境界，非诸菩萨二乘之所行，故经曰：佛有十地一切菩萨及声闻辟支佛等所不能行云云。出探要记七。 　　 
