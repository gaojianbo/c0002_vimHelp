(术语)比丘有净语，犹如忌词。如比丘要草木时，谓斫木摘花等，是为不净语。谓‘知之’‘看之’者，是为净语。又如对金钱而言‘收’‘取’等，是尽属不净语。净语凡有四种，一汝知是，二汝看是，三我须是，四我与是。从此四净语中之第一种曰知净语。又云知净。行事钞中坏生种戒曰：‘五分凡诸草木若有所须，语净人言汝知是。若不解者，又语言汝看是。若不解，复语我须是。若不解，复语我与是。坏地亦然。’同资持记中三之一曰：‘五分初明净语，次列四种。解一即止，随言通得。四皆云是，即指前物。’同畜钱宝戒曰：‘僧祇云：若凡得钱及安居衣，直不得以手取。使净人知，无者指脚边地语言：是中知。’同资持记曰：‘无者，谓无净人，暂安地处。言是中知，即净语也。’ 　　 
