(术语)Dh&amacron;ra&ndotblw;i，又曰陀罗那，陀邻尼。译作持，总持，能持能遮。以名持善法不使散，持恶法不使起之力用。分之为四种：一法陀罗尼，于佛之教法闻持而不忘也，又名闻陀罗尼。二义陀罗尼，于诸法之义总持而不忘也。三咒陀罗尼，依禅定发秘密语，有不测之神验，谓之咒，咒陀罗尼者，于咒总持而不失也。四忍陀罗尼，于法之实相安住，谓之忍，持忍名为忍陀罗尼。闻义咒忍之四者为所持之法也。由能持之体言之，法义之二者以念与慧为体，咒以定为体，忍以无分别智为体。大乘义章十一末曰：‘陀罗尼者，是外国语，此翻为持。念法不失，故名为持。’佛地论五曰：‘陀罗尼者，增上念慧，能总任持无量佛法，令不忘失。’智度论五曰：‘陀罗尼者，秦言能持，或言能遮。能持集种种善法，能持令不散不失。譬如完器盛水，水不漏散。能遮者，恶不善心生，能遮不令生。若欲作恶罪，持令不作，是名陀罗尼。’法界次第下之下曰：‘陀罗尼，是西土之音，此土翻云能持，或言能遮。(中略)又翻为总持。随有若名若义，若行地功德，皆悉能持，故名总持。’瑜伽略纂十二曰：‘论云：陀罗尼有四种：一法二义三咒四能得忍。(中略)法陀罗尼以法为境，即能诠名言，以念慧为体。义陀罗尼其体同法，唯境界异。其异者何？所诠义为境，谓无量义意越等，即唯在意地。咒陀罗尼以定为体，依定持咒令不忘故，以咒为境也。能得忍陀罗尼者，以无分别智为忍体，即证真如。’可洪音义一下曰：‘陀邻尼，此云总持。’今日常指咒陀罗尼曰陀罗尼。 　　 
