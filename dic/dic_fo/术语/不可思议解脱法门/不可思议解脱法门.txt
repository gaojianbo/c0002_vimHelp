(术语)解脱者三昧之异名也，三昧之神用，巨细相容，随变化于法，自在无碍，离一切之系缚故云解脱，维摩经不思议品所明之一端也。又华严一部所明一多无碍之法相总是也。维摩经不思议品曰：‘维摩诘言：唯舍利弗，诸佛菩萨有解脱名不可思议。若菩萨住此解脱者，以须弥之高广内芥子中，无所增减，须弥山本相如故，而四天王忉利诸天不觉不知己之所入，唯应度者乃见须弥入芥子中，是名不可思议解脱法门。又以四大海水入一毛孔，不娆鱼鳖鼋鼍水性之属，而彼大海本性如故。’注一云：‘什曰：解脱亦名三昧，亦名神足。或令修短改度，或巨细相容，变化随意，于法自在，解脱无碍，故名解脱。能者能然，物不知所以，故曰不思议。’ 　　 
