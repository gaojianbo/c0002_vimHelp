(术语)梵语&Amacron;srava烦恼之异名也。漏为流注漏泄之义，三界之有情，由眼耳等六疮门，日夜流注漏泄烦恼而不止，故名漏。又烦恼现行，使心连注流散而不绝，故名漏。烦恼如漏器漏舍也。俱舍论二十曰：‘从有顶天至无间狱，由彼相续于六疮门泄过无究，故名为漏。(中略)若善释者，应作是言，诸境界中流注相续，泄过不绝，故名为漏。’大乘义章五本曰：‘流注不绝其犹疮漏，故名为漏。’法华玄赞一曰：‘诸论皆云：烦恼现行令心连注流散不绝，名之为漏。如漏器漏舍深可厌恶，损污处广，毁责过失，立以漏名。’又漏失之义，烦恼漏失正道，故名。又烦恼使人漏落于生死，故名。法华文句一曰：‘成论云：失道故名漏。(中略)毗昙云：漏落生死。’嘉祥法华义疏一曰：‘成论人以失理取相之心名漏。’ 　　 
