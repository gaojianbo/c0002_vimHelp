(术语)我者自在之义。凡夫虽认自己之身心为我。然身心无一自在者，思为我者。惟迷倒之见耳。无我之实也。悟此理即为小乘之知见。然彼但知无凡夫之倒我小我，更不知佛之有真我有大我。佛所证之涅槃，真我也，大我也，佛得八自在，离一切之系累，于万法自在，以之为涅槃之大我。涅槃经一部之所明是也。涅槃经二十三曰：‘有大我故名大涅槃。’大日经一曰：‘汝获无等利，位同大我。’同疏五曰：‘大我谓诸如来成就八自在我，于法得自在者。’同十六曰：‘大我者佛之别名也。’同十七曰：‘大我者即是如来。’同一曰：‘今复约真我明心实相，此宗辨义即以心为如来应正等觉，所谓内心大我也。’吽字义曰：‘唯有大日如来，于无我中得大我也。’ 　　 
