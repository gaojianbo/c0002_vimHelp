(术语)化身佛八相之一。世尊入灭之相也。佛八十年间教化众生，化缘既尽，于中天竺拘尸那城跋提河边沙罗双树之间，一日一夜说大般涅槃经毕，头北面西，右胁而卧，逆顺入于四禅定四空定及灭尽定，又超越入于诸禅定，终于第四禅定入灭。时二月十五日之中夜也。尔时四边双树开白花，如白鹤群居，即以转轮王之荼毗式，移于金棺，诸大力士奉金棺，七匝拘尸那城至荼毗所。过七日。时积大栴檀，投香烛，欲烧之，而火不燃。阿[少/(兔-、)]楼驮言：是待迦叶之至也。时迦叶与五百弟子在耆阇崛山。知如来涅槃，欲拜如来之最后，更经七日，诣荼毗所。如来自金棺出双足使见之。于是诸大力士投以七宝大炬，亦悉殄灭。迦叶言人天炬火。何得荼毗如来之宝棺？尔时如来以大悲力自入火光三昧，由心胸中火踊出棺外，渐渐荼毗，至七日，香楼宝楼焚尽。八国诸王竞欲取舍利，既兴兵，既而徒卢那(香姓)婆罗门以舍利分于诸王，各起塔供养之(后分涅槃经小乘大般涅槃经)。四教仪七曰：‘于第四禅中入火光三昧，烧身灭度，唯留舍利为人天福用，身智俱灭，入无余涅槃。’ 　　 
