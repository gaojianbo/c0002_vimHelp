(术语)梵语悉昙章之生字根本，为半字，摩多十二字，体文三十五字是也。余章之文字义理皆具足，为满字。毗伽罗论是也，以半字譬小乘。满字譬大乘。涅槃经五曰：‘譬如长者，唯有一子。心常忆念，怜爱无已。将诣师所，欲令受学。惧不速成，寻便将还。以爱念故，昼夜殷勤，教其半字，而不教诲毗伽论。何以故？以其幼稚，力未堪故。(中略)半字者，谓九部经。毗伽论者，所谓方等大乘教典。’同八曰：‘云何如来说字根本？佛言：善男子！初说半字以为根本，持诸记论咒术文章诸阴实法。凡夫之人，学此字本，然后能知是法非法(此下说十四音五十字之义)。半字者，皆是烦恼言说之本，故名半字。满字者是一切善法言说之根本也。譬如世间，为恶之者名为半人，修善之者名为满人。’行宗记一上曰：‘涅槃论云：半字者渐教，满字者涅槃满足教。’止观辅行六曰：‘半字者，引证唯小。’ 　　 
