(术语)法苑义林章一末曰：‘略有五重：一遣虚存实识，观遍计所执，唯虚妄起，都无体用。应正遣空，情有理无故。观依他圆成诸法体实二智境界，应正存有，理有情无故。’此法相宗观万法唯识之理，自粗及细，立五重观中第一重遣虚存实之唯识观也。遣虚存实者，观三性中遍计所执性体性空无而拨遣之，依他起性与圆成实性非虚无而存留之也。遍计所执性者，一止于凡夫之迷情，无其体性，恰如见绳而思为蛇，蛇但为妄想，无蛇之实体。依他起性者，依因缘而起之假事物，此因缘所生之法，虽非实有，而亦决非空无，如尚有绳之假相。圆成实性者，真性之体性，此性周遍万有而为实有，如绳之麻。因之而遍计者空无，依他者假有，圆成者实有也。分别此三性，第一重之唯识观也。 　　 
