(术语)明菩萨乘之阶位，诸经论所说，种种不同。如大日经依十住而明十位，又同经明十地之十位，胜天王般若经明十地之十位，智度论明三乘合说之十位，金光明经明十地妙觉之十一位，唯识论明十住十行十回向十地妙觉之四十一位，智度论加入等觉明四十二位(四十二字门是也)，仁王般若经明十信十住十行十回向十地妙觉之五十一位，华严经，菩萨璎珞经等加入等觉明五十二位。日本弘法之秘藏记于十信十住十行十回向十地加入十回向终之暖顶忍世第一四善根而明五十四位。首楞严经加入等觉妙觉而明五十六位。已上诸位分别凡圣则大日经之十位，初三位为凡位，后七位为贤圣。智度论之十位，初二位为凡位，后八位为贤圣位。胜天王金光明经之十位十一位，皆为圣位。唯识论之四十一位，十住十行十回向之三十为贤位，十地，妙觉为圣位。是天台之别教，华严终教之乘位也。若从二宗圆教之乘位，则皆是圣位也。智度论之四十二位，亦准此可知。华严等之五十二位，初十信为凡位，不入贤圣位。住行向之三位，在别教终教为贤位，在圆教为圣位。十地等妙之十二，在别教终教是圣位。又于圆教为圣位。后五十四位，五十六位，亦准此可知。要之贤圣之位次，共有四十二位。故了义灯曰：‘仁王、华严、璎珞、优婆塞戒经等皆说四十二位贤圣，不言五十二位。’此中法相宗用四十一位，华严之始教用五十二位，其终圆二教用四十二位，天台之别圆二教，用五十二位。今依台宗而示之则五十二位，分为七科。又分为凡圣之二，凡与圣又各分为二。天台四教仪曰：‘华严明十住十行十回向为贤，十地为圣，妙觉为佛(即四十一位)，璎珞明五十二位，金光明但明十地佛果，胜天王明十地，涅槃明五行，如是诸经增减不同者。界外菩萨随机利益，岂得定说。然位次周足莫过璎珞，故今依彼略明菩萨历位断证之相。’ 　　 
