(术语)以空理为旨之宗。小乘之成实宗，大乘之三论宗是也。原人论于大乘中分三教，一为大乘法相教，二为大乘破相教，三为一乘显性教。宗镜录三十四谓此三宗如其次第，为有宗空宗性宗，而立十异，分别空性二宗曰：‘上之三教，摄尽一代经论所宗。就三义中，第一第二空有相对，第三第一性相相对。皆迢然易见。唯第二第三破相与显性相对，讲者禅者，俱迷为同。是一宗一教，皆以破相即为真性，故今广辩空宗性宗，有其十异：空相唯破相，性宗唯显性，权实有异，遮表全殊。不可以遮诠遣荡破执之言，为表诠直示建立显宗之教。又不可以逗机诱引一期权渐之说，为最后全提见性真实之门。’ 　　 
