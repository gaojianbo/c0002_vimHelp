(术语)心之主作用，对于心所之伴作用，而谓为心王。心王者，总了别所对之境，心所者，对之而起贪嗔等之情也。密教以之为金刚界之大日如来，心所即心数为其眷属。此心王心数之差别，吽字义以大日为心王，余尊为心数，十住心论等以五佛为心王，余尊为心数，守护国经等以九尊为心王，余尊为心数。但依主伴无尽因果不二之义，则无论何尊，总以中央配于法界体性智，故九会四重之圣者得各为心王也。涅槃经一曰：‘头为殿堂，心王居中。’大日经三曰：‘安住心王，等同虚空。’成实论十六曰：‘处处经中说心为王。’俱舍论六曰：‘此中心王极少，犹与五十八法为俱有因。’四念处一曰：‘心者心王，异乎木石。’ 　　 
