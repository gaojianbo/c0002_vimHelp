(术语)三密之一。又名语密。即谓诵真言之口业妙用速疾隐秘也。即身成佛义曰：‘法佛三密，甚深微细，等觉十地，亦不能见闻，故曰密。’又据异本即身义，谓‘六大中，风空二大，配于语密，真言行者，以三业为明，即身具三密万行，即身具三密菩提，行者自知，余人不知，故名密。’是也。但其中，前者约于佛边而说密。后者约于众生边而述其义。又凡论三密，有有相无相之别。有相之口密，谓念诵一定之诸尊真言。即凡夫之口密也。无相之口密。为三世常住净妙法身之语密，非凡夫之所窥知。大日经开题曰：‘开口发闻，真言灭罪。’五轮九字秘释曰：‘音韵声响皆语密，粗细言语悉真言。’即其意也。 　　 
