(术语)众生有善根感动之机缘，佛应之而来，谓之感应。感属于众生，应属于佛。玄义六上曰：‘经中机语缘语，并是感之异目，悉语众生。(中略)应是赴义。’三藏法数三十七曰：‘感即众生，应即佛也。谓众生能以圆机感佛，佛即以妙应应之。如水不上升，月不下降，而一月普现众水。’正法华经一曰：‘无数世界，广说经法，世尊所为感应如是。’大日经疏一曰：‘妙感妙应，不出阿字门。’金光明文句六曰：‘净土三昧经云：众生亦度佛，若无机感，佛不出世，亦不能得成三菩提。’同记曰：‘今从圆说始究经意，良以自他性本不二，方有能感及有能资。’因是台宗立四机四应。详见感应妙条。 　　 
