(术语)楞伽经所说五法之一。法性之理体，不二平等，故云如，彼此之诸法皆如，故云如如，是正智所契之理体也。智度论一曰：‘人等世界故有，第一义故无。如如法性实际世界故无，第一义故有。’大乘义章三曰：‘言如如者是前正智所契之理，诸法体同，故名为如。就一如中体备法界恒沙佛法，随法辨如，如义非一，彼此皆如，故曰如如。如非虚妄，故复经中亦名真如。’玄应音义二十三曰：‘如如历法非一，故曰如如。’无量寿经下曰：‘从如来生，解法如如。’同净愿疏曰：‘空同故曰如，解知一切万法皆如，名解如如。’佛性论二曰：‘如者有二义：一如如智，二如如境。并不倒故名如如。’ 　　 
