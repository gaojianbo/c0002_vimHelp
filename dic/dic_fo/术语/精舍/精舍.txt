(术语)寺院之异名。为精行者所居，故曰精舍。非精妙之谓。此名自祇园精舍而来。学林新编曰：‘晋孝武幼奉佛法，立静舍于殿门，引沙门居之。因此俗谓佛寺曰静舍，亦曰精舍。’按汉儒者教授生徒，其所居悉称精舍。范书包咸传：咸住东海，立精舍讲授。党锢传：刘淑檀敷俱立精舍教授。姜肱传：盗就精庐求见。注云：精庐即精舍也。以此观之，精舍本为儒士设。晋时别居沙门，乃袭用其名焉耳。三国志注引江表传曰：于吉来吴，立精舍。烧香读道书。制作符水，以疗病。晋武以前道士，亦尝袭精舍名矣。释迦谱八曰：‘息心所栖故曰精舍。’慧苑音义上曰：‘艺文类曰：精舍者，非以舍之精妙名为精舍，由其精练行者之所居，故谓之精舍也。’名义集七曰：‘灵佑寺诰曰：非粗暴者所居故云精舍。’　　 
