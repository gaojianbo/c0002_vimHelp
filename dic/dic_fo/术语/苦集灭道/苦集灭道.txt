(术语)即四谛也。苦集二者如上。灭者谓灭生死苦果之涅槃。道者谓可得涅槃果之正道。盖苦集灭道者为世间与出世间，即生死与涅槃之一双因果，苦为生死之果，集为生死之因，灭为涅槃之果，道为涅槃之因也。但先果而后因者，以果显著易知，因幽微难知故也。此四种之理，皆是真实，故云谛。声闻乘之人，观此四谛之理厌生死，乐涅槃，以断烦恼(集谛)而证涅槃(灭谛)也。见四谛条。按法界次第云：苦以逼恼为义。一切有为心行，常为无常患累之所迫恼，故名为苦。集以招聚为义。若心与结业相应，未来定能招集生死之苦，故名为集。灭以灭无为义。结业既尽，则不为生死之患累，故名为灭。道以能通之义。有二种：一正道。实观三十七道品，三解脱门，缘理慧行，名为正道。二助道。得解观中种种诸对治法及诸禅定，皆是助道。此二相扶，能通涅槃。故名为道。 　　 
