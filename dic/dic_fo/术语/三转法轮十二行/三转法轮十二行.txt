(术语)此有二种：一为教之十二，四谛一一有示劝证之三转而为十二之教法者。二行之十二，三转一一生眼智明觉四种之智者。若以四谛各别论之，四则有四十八行。眼智明觉者，见道十六心中四法智忍为眼，四法智为智，四类智忍为明，四类智为觉。是就见道而解之。又眼者观见之义，智者决断之义，明者照了之义，觉者警察之义(已上二义出婆沙论)，又眼以总体之智而名之，智明觉三者，如其次第，以知过现未而名之(慈恩之义)，此后一义通于见修无学之三道而解之。婆沙论七十九曰：‘眼者谓法忍智，智者谓诸法智，明者谓类忍智，觉者谓诸类智。复次眼是观见义，智是决断义，明是照了义，觉是警察义。’法华玄赞七曰：‘一一转令闻法者发生无漏真正慧眼，随其次第于去来今苦谛之中生智明觉，如是一转总别四行，三转谛谛皆有十二行相。然数等故但说三转十二行相，三转如次显示令入见修无学等三。’此二种十二中言十二行。法轮(法华经)，十二行相(俱舍论)，则以行之十二可为解之本义。天台文句举教行之二义，俱舍论玄赞则单就行解之佛说三转法轮经曰：‘尔时世尊告五苾刍曰：汝等苾刍，此苦圣谛，于所闻法如理作意，能生眼智明觉。’ 　　 
