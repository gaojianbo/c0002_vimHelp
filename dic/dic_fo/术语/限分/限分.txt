(术语)南山律宗之意，佛之制戒，有深防与限分之二。制戒本为止业因。业因必由三毒。凡夫未能了心性，卒然制之甚难，故约于身口二业而制四重。二业既清净，则心自沉静。能见过本。故制四重为道体。是根本制也。更制其余种类以防四重名为深防。又因过犯尚未穷极，豫加重制，禁微以防着，亦名深防。如比丘尼触男臂准为重犯等，此二义，初通于四重，则为通义，后就四重各各而论，则为别义。次分限者制意业也。善恶之本缘，无非我倒，依此我倒而结业堕于生死。故各随其限分而还制其心。故曰心念作。发心作。皆名犯。然诸师多不立此义。戒者但约于身口，于何处明心戒？虽然，身口具非感善恶。依思心而成业道也。但见论中，若制心戒者无得脱者，就其独头之心而言也。独头之心念忽起缘非，不名为犯。重缘向念得思觉，而不制止(谓之重缘心)，故成犯也。此亦有通别之二。通者谓制止一切之邪念，别者如比丘比丘尼于睡眠中漏不净，则比丘犯僧残罪，比丘尼犯波逸提罪是也。见戒疏一下，二上，行事钞上一之一。 　　 
