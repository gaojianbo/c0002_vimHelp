(术语)称佛名也。诸佛诸菩萨之名，虽尽可称，而通常多称阿弥陀佛之名。往生要集中本曰：‘问念佛三昧为唯心念为亦口唱？答如止观第二云：或唱念俱运，或先念后唱，或先唱后念，唱念相继无休息，声声念念唯在阿弥陀佛。又威禅师云：观经言：是人苦逼不遑念佛，善友教令可称阿弥陀佛。如是至心令声不绝，岂非苦恼所逼？念想难成，令声不绝至心便得，今此出声学念佛定亦复如是。令声不绝遂得三昧，见佛圣众皎然目前。故大集日藏分言：大念见大佛，小念见小佛。大念者大声称佛也，小念者小声称佛也。斯即圣教有何惑哉？现见即今诸修尊者唯须励声念佛，三昧易成，小声称佛遂多驰散。此乃尊者所知，非外人之晓矣。’ 　　 
