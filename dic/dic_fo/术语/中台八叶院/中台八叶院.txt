(术语)胎藏界曼陀罗十三大院之第一院也。在曼荼罗之中央，有八瓣莲华开敷之形，是乃凡夫肉团心之开敷也。其中台有大日如来。其八瓣有四佛四菩萨。总为五佛四菩萨之九尊。中台大日如来为黄金色，入定印。东方宝幢如来，为赤白色，如日初出之色。南方开敷华王如来，为黄金色。西方无量寿如来，为赤金色，入定之相也。目稍闭视下。北方天鼓雷音如来，为赤金色，入定之相也。东南方普贤菩萨，为白肉色，左手执莲华，上有利剑，火焰围之。西南方文殊师利菩萨，为黄色，有五髻冠，左手持青莲华，上有三股之金刚，右手持梵箧。西北方观自在菩萨，为白肉色，右手执开敷之红莲华，西北方慈氏菩萨，为白肉色，左手执莲华，上有军持瓶。以上四方四佛为果德，其四菩萨各为其因行也。大日经疏五曰：‘正方四方是如来四智，隅角四叶是如来四行。’参照现图曼陀罗条。 　　 
