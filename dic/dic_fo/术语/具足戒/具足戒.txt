(术语)为比丘，比丘尼当受之戒，别解脱戒中之至极也。比丘为二百五十戒，比丘尼为五百戒(实为三百四十八戒)，比丘之二百五十戒，为四波罗夷，十三僧残，二不定，三十舍堕，九十波逸提，四提舍尼，百众学，七灭诤。比丘尼之三百四十八戒，为八波罗夷，十七僧残，三十舍堕，一百七十八波逸提，八提舍尼，百众学，七灭诤。戒之总数，诸律不同。宜视后世之作为，然要严守佛陀制戒之意，专心保持比丘之面目，今对比四分，五分，南传。则波逸提以下之细目，有如图之相违。观此可知戒之数目，指大数也。今所以名为具足者，非依已上之戒数。戒数惟标榜其紧要者，使由此于一切之境界离罪之意，故谓为具足戒。故若自数上言具足，则不得不言为无量。不依具足之戒数者，于药师经，智度论等谓比丘尼戒为五百而知之也。行事钞中之一曰：‘问：律中僧列二百五十戒，戒本具之。尼则五百，此言虚实？答：两列定数，约指为言。故诸部通言，不必依数。论其戒体，唯一无作。约境明相，乃量尘沙。且指二百五十，以为持犯蹊径耳。律中尼有三百四十八戒，可得指此而为所防。今准智论云：尼受戒法，略则五百，广说八万。僧则略有二百五十，广亦同尼律仪。’八宗纲要曰：‘受具戒时，并得如此无量无边等戒，量等虚空，境遍法界，莫不圆足，故名具足戒。’ 　　 
