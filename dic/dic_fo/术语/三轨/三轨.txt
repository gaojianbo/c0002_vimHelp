(术语)天台所立迹门十妙中之三法妙，即三轨也。以三法可为轨范，故名三轨。一、真性轨，无虚伪谓为真，不改谓为性，指真如实相之本体也。二、观照轨。指观达真性之智慧也。三、资成轨，指资助观照之智而使开发真性之万行也，是如次第有境智行三者。此三轨不一不异，不纵不横，如伊字之三点，首罗之三目。故名三法妙，以此三轨类通一切三法，故名三轨之法门。玄义五下曰：‘言三法者，即三轨也。轨名轨范，还是三法可轨范耳。(中略)三轨者，一真性轨，二观照轨，三资成轨。名虽有三，只是一大乘法也。’又‘赴缘名异，得意义同。粗通十条，余者可领。三道、三识、三佛性、三般若、三菩提、三大乘、三身、三涅槃、三宝、三德、诸三法无量，正用十者，举其大要明始终耳。’ 　　 
