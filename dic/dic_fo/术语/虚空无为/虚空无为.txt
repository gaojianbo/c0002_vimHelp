(术语)三无为之一。有部宗所立有二虚空，一有为虚空，二无为虚空也。凡现于无色像所者，是有为虚空，本来常空者无为虚空也。有为虚空者有分限，有生灭，属于眼识之所见。因是称此为空界之色，为五蕴中色蕴之所摄，六大中空大之所摄。是有为无常也。无为虚空者，无限无际，真空寂灭、离一切之障碍，一切有碍之物体得自在行动于其中者。是属于意识之所缘，为三无为中之虚空无为。世所谓为虚空者，即空界之色。有为虚空也。空界之色，其体性虽不障碍他法，然为他法障碍，现障碍于他有形物体而其体即灭，因此而名为有为。若实之虚空，离于能碍所碍，亦周遍于有形之物体中，常恒不变，是为无为法，以无障碍解虚空之义。俱舍论一曰：‘虚空但以无碍为性。由无碍故，色于中行。’正理论一曰：‘虚空容受色等有为。’俱舍光记一曰：‘空界色，虽非能碍，而是所碍，被余色碍而开避故其体不生。世言虚空者，于空界色说虚空声。’又曰：‘空界复由虚空得有。’大乘义章二曰：‘如毗昙。虚空有二：一者有为，二者无为。’[囗@又]大乘六无为之一。唯识论立六种无为，以彼有部所立虚空无为，非实有之法，于佛证得之法性上为六无为相中之一相。法性之体，离诸之障碍，故名之为虚空无为，非别有容受万物之无为虚空也。因而依有部则虚空之语，直指大虚空，依唯识则一者喻语，法性之无为，似大虚空，故名虚空。一者法性，即为虚为空，故名虚空。见唯识论二、同述记二末。 　　 
