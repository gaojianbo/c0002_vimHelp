(术语)护法，胜子，亲光之法相家，凡出诸法之体，有四重，此原为出佛说之教体而分别者，然其他如何之法，亦得通用之。一摄相归性体，二摄境从识体，三摄假从实体，四体用别论体。是虽为胜劣之次第。然说明之，则宜逆次而依浅深之次第。一体用别论体。一切之事物，依一往所见。则事体作用各为差别，故即其差别论之而出体，谓为体用别论体。例如举一管之笔，问笔以何为体，答以笔为毛为竹，即体用别论也。二摄假从实体。就第一重之出体，更疑其毛与竹为何，即答之为第二重，摄假从实者，摄假法使归于实法，就其实法而出体也。例如言笔之体为四尘之法，是虽曰毛曰竹，而皆为四尘上所安立之假法，故使其假法归于四尘之实体，举四尘而为其体也。三摄境从识体。又曰摄境从心。于第二重之答更问四尘之体为何，即答之为第三重。摄境从识者，摄一切所缘之境，使归于能缘之心识，举其心识而为事物之本所也。何则，以万法唯识故也。例如言四尘之体是为识。四摄相归性体。于第三重更疑心是何体，即答之，为第四重。摄相归性者，摄一切有为之事相，使归于唯一无为之真性。举其真性而为实体也。例如言识之实性，是为真如。此以真如为一切有为法之所依性故也。此时不宜更问真如以何为体，何则，以真如为真实之法故也。真实之法，无所依之法，若更有所依之体，则是假法而非实法也。故无第五重。见义林章一本，唯识述记一本。 　　 
