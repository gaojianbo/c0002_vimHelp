(术语)是金刚界之现图曼荼罗也。东方为正面，第一会置中央，自东面右旋而置八会，合为九会。第一会乃说大日如来以五相现成等正觉，成佛后，自金刚三摩地现出三十七尊乃至外部诸众摄化众生之状者，故名成身会。为曼陀罗之根本，故或名为根本会。或就其诸尊之活动作业，名为羯磨会。是四曼中之大曼也。第二会者，为成身会诸尊，示其本誓，非塔杵宝珠等之三昧耶身，故名三昧耶。又取其作业，名为羯磨会。是四曼中之三昧耶曼也。第三会为诸尊各各标五智等微细之德者，故名微细会。诸尊深入禅定故又名三昧耶。四曼中之法曼也。第四会为述诸尊各各以宝冠华鬘等，供养大日尊之作业者，故名大供养会。四曼中之羯磨曼也。如已上次第为大三法羯之四曼。第五会者，因前四会分离四曼，于别会各置一曼，今为破四曼不离，以四曼合集于一会者，故名四印会。是为大日之五智，故又名五智会，第六会者，为示大日如来之独一法界，更合前四曼，而示大日独一法界之一智拳印者，故名一印会。已上六会为自粗至细之次第。为大日如来之自性轮身。又为自证门。是四曼中之法三曼也。第七会以金刚萨埵为中台(至第五会大日为中台第六会大日一尊也)，转欲触爱慢之四烦恼而为欲触爱慢之四菩萨，示深密之理趣者，故名理趣会。金刚萨埵与普贤菩萨同体，故又名普贤会。是前六会之大日如来来此会现金刚萨埵相而说正法者，故此为大日如来化他之正法轮身(菩萨之称)，是四曼中法曼也。第八会为大日如来。为折伏强刚难化之众生，从金刚萨埵更现降三世明王之忿怒身者，故名降三世羯磨会。是四曼中大曼也。第九会为同列降三世明王之三昧耶形者，故名降三世三昧耶会。是四曼中三曼也。此二会为大日化他之教令轮身(明王之称)，要之九会之曼荼罗者，大日如来之三轮身也。以上九会之次第，为从果向因，大日自自证门出于降伏门之相也。对于此而有从因至果之次第，为自凡夫上于佛果之相，此时降三世三昧耶为第一，中央之成身为第九也。见十八会指归，秘藏记本等。参照金刚界曼荼罗条。 　　 
