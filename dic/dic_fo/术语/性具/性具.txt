(术语)又曰体具，理具。谓本觉之性，具菩萨界以下九界之恶法及佛界之善法，总具十界三千之善恶诸法也。天台始发之，荆溪，四明，盛详述之。他宗虽言性具善，然不言性具恶，台家独谈性具恶也。因之天台分之为别圆二教，以他宗之极说未尽性具，总谓之别教。观音玄义记二曰：‘九界望佛皆名为恶，此等诸恶，性本具不？答：只具一字，弥显今宗。以性具善，他师亦知。具恶缘了(缘因了因有性善，亦具性恶。观音玄义上详说之)，他皆莫测。’佛心印记曰：‘是知今宗性具之功，功在性恶。’妙宗钞上曰：‘诸宗既不明性具十界，则无同断同悟之义。’同下曰：‘荆溪云：他宗不明修性，若以真如一理，名性随缘差别为修，则荆溪出时甚有人说也。故知他宗同极，只云性起，不云性具，深可思量。’是指华严宗也，然贤首之菩提心章曰：‘随举一门亦具一切，随举一义亦具一切，随举一句亦具一切。然此具德门中，性具善恶。法性实德，法尔如是。’是分明有性具之说也(蕉窗漫笔上)。教行录三教门杂问答曰：‘问：一切大乘经论皆谈一切众生本性清净，台宗明性具十界，六既是秽，如何合诸经论？答：十法界六秽四净，台宗既云性具，即是性恶法门，安得不清净乎？明此应具二义：一约情智说，二约迷悟分。情智者，犹言以情分别诸法皆邪，离情分别诸法，分别皆正。今圆人应用佛眼种智了达一念染情，体具十界，互融自在，则一切诸法，悉皆清净，荆溪所谓知刹那染体悉净者是也。二约迷悟分别，当知迷则十界净秽俱染，悟则十界净秽俱净，台宗所明十界性恶法门悉皆清净者，正约悟解边说也。故荆溪曰：三千在理，同名无明，岂非迷故三千俱迷也，三千无改，无明即明，岂非悟故三千俱悟乎。然此二义犹是对修门说，若直约平等法界言之，则非修非性，非迷非悟，非净非秽，一切众生不劳造作，本性灵明，具足十界，不受诸垢。故经曰：五道清净不受色，学此者有即成大道，岂非一切众生法界本净乎。’参照性恶条。 　　 
