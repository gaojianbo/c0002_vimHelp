(术语)法相宗所立之三身也。佛地论，取唯识论之名。是又开真合应之三身也。一、自性身，即上之法身。二、受用身，此有二。唯为佛与佛之境界。他菩萨不能见闻，佛自受用法乐之佛身。名为自受用身。是大圆镜智之所变也。又使初地已上之菩萨感见之，使彼受用法乐之佛身。名为他受用身。是平等性智之所现也。此即上之胜应身。三、变化身，对于初地已前菩萨，二乘凡夫及诸趣之众生变化种种之身使之感见者。即上之劣应身。是成所作智之所现也。佛地论三曰：‘佛具三种身：一者自性，二者受用，三者变化。’唯识论十曰：‘一自性身，谓诸如来真净法界，受用变平等所依，离相寂然，绝诸戏论，具无边际真净功德，是一切法平等实性，即此自性，亦名法身，大功德法所依止故。二受用身，此有二种：一、自受用，谓诸如来三无数劫修集无量福慧资粮所起无量真实功德，及极圆净常遍色身，相续湛然，尽未来际，恒常自受用广大法乐。二、他受用，谓诸如来由平等智示现微妙净功德身，居纯净土，为住十地诸菩萨众现大神通，转正法轮，决众疑网，令彼受用大乘法乐。合此二身名受用身。三变化身，谓诸如来由成所作智变现无量随类化身，居净秽土为未登地诸菩萨二乘异生称彼机宜现通说法，令各获得诸利乐事。’与上之三身相对，则如图。 　　 
