(术语)九种缘上界上地之惑也。即见苦所断之邪见，见取见，戒禁取见，疑，无明，五者及见集所断之邪见，见取见，疑，无明，四者。盖十一遍行中，除身边二见者也。俱舍论十九曰：‘于十一中，除身边见，所余九种，亦能上缘。上言正明上界上地，兼显无有缘下随眠。此九虽能通缘自上，然理无有自上顿缘。于缘上中，且约界说，或唯缘一，或二合缘。故本论(品类足论五)言，有诸随眠，是欲界系缘色界系。有诸随眠，是欲界系缘无色界系。有诸随眠，是欲界系缘色无色界系。有诸随眠，是色界系缘无色界系。约地分别，准界应思。’大乘阿毗达磨杂集论六曰：‘欲界烦恼，除无明见疑，余不能缘上地为境。此无明等虽亦有能缘上地者，然彼不能亲缘上地如缘自地。由依彼门起分别故，立彼为所缘。’是也。但小乘及杂集论等，谓唯此九能上缘，余贪嗔慢等，不能上缘，然成唯识论六曰：‘有处，言贪嗔慢等不缘上者，依粗相说，或依别缘。’总之此等亦得缘上地也。出于大毗婆沙论十八，瑜伽师地论六十二等。 　　 
