(术语)智度论所说：一、一切智，声闻缘觉之智也。知一切法之总相者。总相即空相也。二、道种智，菩萨之智也。知一切种种差别之道法者。三、一切种智，佛智也。佛智圆明，通达总相别相化道断惑一切种之法者。天台以之配于空假中三谛之观智。然三智就人分别，虽如上各别，而就法之胜劣分别之，则以上兼下，于一切种智中容余二智，犹如五眼中之佛眼容余四眼也。智度论二十七曰：‘一切智是声闻辟支佛事，道智是菩萨事，一切种智是佛事。’止观三曰：‘佛智照空如二乘所见，名一切智。佛智照假如菩萨所见，名道种智。佛智照空假中皆见实相，名一切种智。故言三智一心中得。’四教仪集注下曰：‘三智圆明，五眼洞照。’又，一、世间智。是凡夫外道之智也。于一切法分别种种，执着有无，不能出离世间，故名。二、出世间智，是声闻缘觉二乘之智也。发无漏智，照偏真之四谛，能出离世间，故名。三、出世间上上智，是佛菩萨之智也。观察一切诸法之实相，能得妙觉，超出二乘之智，故名。说见楞伽经三。 　　 
