(术语)见报应之佛身也。以凡夫二乘分别之识所见者为应身，以菩萨无分别之心所见者为报身。无宿缘者亦不能见应身也。起信论曰：‘凡夫二乘心所见者，名为应身。(中略)诸菩萨从初发意，乃至菩萨究竟地心所见者，名为报身。’智度论九曰：‘舍卫城中九亿家，三亿家眼见佛，三亿家耳闻有佛而眼不见，三亿家不闻不见。’观佛三昧海经三曰：‘若生垢恶不善心者，若有毁犯佛禁戒者，见像纯黑犹如炭人。释子众中五百释子，见佛色身犹如炭人。比丘众中有一千人，见佛色如赤土人。优婆塞众中有十六人，见佛色身如黑象脚。优婆夷众中二十四人，见佛色身犹如聚墨。如是四众各各异见。’ 　　 
