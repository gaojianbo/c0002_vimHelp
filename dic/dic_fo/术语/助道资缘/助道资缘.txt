(术语)往生要集下末明念佛行者助道之资缘曰：‘问：凡夫行人，要用衣食，此虽小缘，然能辩大事，裸餧不安，道法在焉？答：行者有二，谓在家出家也。其在家人，家业自在，餐饭衣服，何助念佛？如木槵子经琉璃王行，其出家人亦有三类：若上根者，草座鹿衣一菜一果，如雪山大士是；若中根者，常乞食粪扫衣；若下根者，檀越[贝*亲]施，但少有即知足；具如止观第四。况复若佛弟子，专修正道，而无贪求，自然具资缘。如大论所云：譬如比丘贪求者不得供养，无所贪求，则无所乏短，心亦如是，若分别取相，则得实法。又大集经月藏分中，欲界六天日月星宿天龙八部各于佛前发誓愿言：若佛之声闻弟子，住法，顺法，三业相应修行者，我等皆共护持养育，供给所须，使无所乏。问：凡夫必不三业相应，若有缺漏，应无依怙？答：如此问难，是即懈怠无道心者所致。若诚求菩提诚欣净土者，宁舍身命，岂破禁戒，应以一切勤劳，期永劫之妙果。’ 　　 
