(术语)列次梵字之元始及其生字，为儿童最初之科本，是名悉昙章。悉昙者，别指摩多(母韵)体文(子韵)之四十七言。涅槃经所谓半字者是也。又总称他之生字十八章。本之而成就十八章之文字及名句等，故名悉昙，又为小学之标称而题嘉名也。演密钞六曰：‘梵语悉昙，此云成就。准声明中即是男声，八转声中属于业声。业谓造作，以此为本而能成办诸章文字及名句等故云成就。’寄归传四曰：‘一则创学悉谈章，亦名悉地罗窣睹Siddhirastu，斯乃小学标章之称，但以成就吉祥为目。本有四十九字，共相乘转成一十八章。’法华游意上梵竺曰：‘依天本前皆无题，但云悉昙，此云吉祥，亦名成就。’玄应音义二曰：‘案西域悉昙章，本是波罗贺磨天所作。自古迄今更无异书，但点画之间微有不同耳。悉昙此云成就，论中悉檀者亦悉昙也，以随别义转音名为悉檀。’ 　　 
