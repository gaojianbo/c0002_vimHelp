(术语)天台所立法华迹门十妙之第九。受如来之法者，助如来之化者，总为如来之眷属。分别之有五种：一理性眷属，众生与佛，本来一如，理性平等，自然相关。是不关于结缘，虽不结缘，皆是子也。二业生眷属，由往昔闻法之善业，今生于佛世受道得度者。于大通佛所结缘，尔来至今日为受化之众生是也。三愿生眷属，尝起生于此佛出世之誓愿，由此宿愿而今或为亲，或为怨，见佛闻法者。四神通眷属，先世既值佛而发真见谛，而生犹未尽，或在上界，或在他方，今闻佛之出世以通力来生此界，或为亲，或为怨，以辅佛之行化，自断余残之惑者。五应生眷属，既断无明之惑，得法身之本，能起应入于生死，导引众生，使向于佛道者，如摩耶是千佛之母，罗睺罗是千佛之子，诸声闻悉内秘外现，皆是法身之菩萨应缘而生者，故云应生。玄义六下曰：‘譬如父母遗体，揽此成身得为天性。性亲爱，故名眷。更相臣顺，故名属。行者亦然。受戒之时说此戒法授于前人，前人听闻即得发戒，师弟所由生也。禅亦如是，授安心法，如教修行，即得发定，是为我师。我是弟子，慧亦如是。说诸法门转入人心，由法成亲，亲故则信，信故则顺，是名眷属也。’ 　　 
