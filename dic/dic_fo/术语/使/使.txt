(术语)烦恼之异名也。就喻以名烦恼。世之公使随逐罪人而系缚之，烦恼亦随逐行人。系缚三界使不出离，故名使。又使者驱役之义，烦恼能驱役人，故谓之使。大乘义章六曰：‘使者如地论说，随逐系缚义名之为使。盖乃就喻以名烦恼，如世公使随逐罪人得便系缚。烦恼亦然，久随行人，系缚三有，不令出离，故名为使。毗昙成实亦同此说。故杂心云：使之随逐如空行影。成实说言：使之随逐如母之随子。此等皆随逐之义也。有人释言：驱役名使，于义无爽。但非经论名义。’法界次第上之上曰：‘使以驱役为义，能驱役行者心神流转三界。’ 　　 
