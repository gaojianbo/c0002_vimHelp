(术语)对于二谛三谛而言。谓究竟无二之实义也。与所谓一实谛同。涅槃经第十三曰：‘文殊白佛言：第一义中有世谛不，世谛之中有第一义不，如其有者，即是一谛，如其无者，将非如来虚妄说耶？佛答曰：世谛者，即第一义谛。有善方便故，随顺众生，说有二谛。’是世谛即第一义谛，言有二谛者，示方便之意也。法华玄义第二明一谛之意义，谓譬如醉人，其心眩乱，视日月山川等，悉皆回转，而醒人但见不转，不见转，众生为诸烦恼无明所覆，生颠倒心，虽谓有二谛，而世谛如转日，实唯为本日之一谛也。又毗婆沙论第七十二，解一谛之说颇多。有谓灭谛为一谛，有谓道谛名为一谛，乃至评家谓四谛，亦是世谛，亦是第一义谛云。又胜鬘经，谓四圣谛中，三谛是虚妄法，不真实，一灭谛为真实谛。’义林章第二末，谓胜鬘经说为一实谛，是唯如来藏乃为一实，余有起尽云。案智度论八十六曰：‘声闻人以四谛得道，菩萨以一谛入道。’ 　　 
