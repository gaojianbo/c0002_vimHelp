(术语)佛之教典为内典，世之教典为外典，佛者之自称也。二教论曰：‘救形之教称为外，济神之典号为内。智度有内外两经，仁王辩内外二论，方等明内外两律，百论言内外二道。’南山道宣作大唐内典录。册府元龟引唐会要曰：‘开成二年二月，王彦进准宣索内典目录十二卷。’南史何胤传曰：‘入钟山定林寺，听内典，其业皆通。’北史萧察传曰：‘察笃好文义，所著文集十五卷，内典华严般若法华金光明义疏三十六卷，并行于世。’隋书礼仪志曰：‘皇太子妃玺不行用，若封书则用内典之印。’梁武帝更开赎刑诏曰：‘既乖内典慈悲之义，又伤外教好生之德。’王筠与云僧正书曰：‘外书所谓冥契神交，内典则为善友知识。’姚合过不疑上人院诗曰：‘九经通大义，内典自应精。’此皆内典二字之出处也。 　　 
