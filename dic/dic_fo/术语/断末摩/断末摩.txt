(术语)末摩译曰支节，又曰死穴。身中有特异之支节，他物触之，则起剧痛，其命必终。人将死时，水风火三大中，其一大偏增，触其末摩，使命断绝，谓之断末摩。断者，非切断未摩，乃触于末摩而命断绝也。俱舍论十曰：‘于身中有异支节，触便致死，是谓末摩。若水火风随一增盛如利刀刃，触彼末摩，因此便生增上苦受，从斯不久遂致命终。’俱舍光记十曰：‘末摩是身中死穴，其量极小，触便致死。又解，对法藏中说，众生身中有百处名末摩，触便致死。’同颂疏曰：‘末摩，此云支节。然于身中有百处异支节，其量甚小，触便致死，是谓之末摩。水等者等取风火，于此三大随一增盛如利刀刃，触彼末摩，因此命终，故名为断。此言断者，非如斩薪令成两段，但由三大触彼末摩，令身无觉，说名为断。’梵Marmacchid。 　　 
