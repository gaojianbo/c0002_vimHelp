(术语)又云化制。通道俗之人，使泛知因果道理，邪正差别之教法，谓之化教，特明佛弟子当守之戒行，谓之行教。又曰制教。律宗之人，以此二教判一代教也。行事钞上一曰：‘显理之教，乃有多途，而可以情求，大分为二：一谓化教，此则通道俗。但泛明因果，识达邪正。(中略)二谓行教，唯局内众。定其取舍，立其纲维，显于持犯，决于疑滞。’同资持记上一之二曰：‘一代时教，总归化行，开其信解，用舍任缘，故名化教。制其修奉，违反有过，名为行教。’戒疏一上曰：‘今以化行二教，用分诸藏，何名化教？如阿含等中开演化导令识邪正因果业性界系诸法，言无所壅，义通道俗，意在静倒，离着为先。教本化人令开慧解，本非对过而立斯教。言行教者，起必由过，随过制约，言唯持犯，事通止作。故教所设非为静倒，但随行科。戒律一宗，局斯教矣。’大乘义章一曰：‘化教所说，名修多罗。行教所说，名曰毗尼。泛说事理因果是非，是化教也。辨彰行仪，是行教也。’ 　　 
