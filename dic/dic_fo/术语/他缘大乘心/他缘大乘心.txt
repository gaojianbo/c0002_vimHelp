(术语)真言宗所立十住心之第六。法相宗之住心也。起无缘之慈而为济度他之大乘行之住心也。他缘者，谓缘他之众生。大日经一曰：‘大乘行发无缘乘心，法无我性。’此无字之梵语莽钵罗，有无与他之二义。故疏为他缘乘与无缘乘之二释。疏二曰：‘梵音莽钵罗，是无义，亦是他义。所谓他缘乘者，谓发平等大誓为法界众生行菩萨道，乃至诸一阐提及二乘入正位者，亦当以种种方便折伏摄受皆令同入此乘，约此无缘大悲故名他缘乘。又无缘乘者，至此僧祇始能观察阿陀那深细之识，解了三界唯心心外更无一法而可得者，乘此无缘心而行大菩提道，故名无缘乘也。’  　　 
