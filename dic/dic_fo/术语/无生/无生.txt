(术语)涅槃之真理，无生灭，故云无生。因而观无生之理以破生灭之烦恼也。圆觉经曰：‘一切众生于无生中。妄见生灭。是故说名转轮生死。’最胜王经一曰：‘无生是实，生是虚妄，愚痴之人，漂溺生死，如来体实，无有虚妄，名为涅槃。’仁王经中曰：‘一切法性真实空，不来不去，无生无灭，同真际，等法性。’梵网经上曰：‘伏空假，会法性，登无生山。’止观大意曰：‘众教诸门，大各有四，乃至八万四千不同，莫不并以无生为首。今且从初于无生门遍破诸惑。’肇论新疏游刃中曰：‘清凉云：若闻无生者，便知一切诸法皆悉空寂无生无灭。但于严土利他不生喜乐，而趣于寂故，成声闻乘也。若闻无生，便知从缘，故无生等，成缘觉乘。若闻无生，便知诸法本自不生。今则无灭，即生灭而无生灭，无生灭不碍于生灭。以此灭恶生善，利自利他，成菩萨乘。’垂裕记二曰：‘无生寂灭，一体异名。’ 　　 
