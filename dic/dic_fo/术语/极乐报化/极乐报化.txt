(术语)弥陀之极乐国土，为报土、为化土，诸宗各有异论。天台净影谓之化土。道绰善导谓之报土。慈恩或唯谓之报土，或谓之报化二土。日本之源信，则以极乐为报土，以处胎经所说极乐之边地懈慢界为化土。日本之见真，推源信之意，以观经所说九品之净土及菩萨处胎经所说之懈慢界，并无量寿经所说之疑城胎宫，皆为化土，以无量寿经所说之极乐为报土。但此化土为报中之化，非三土中第三之化土，于报中分真假二土也。然则真假虽异，皆为酬报大悲之愿者(报土酬第十八愿，化土酬第十九二十愿)，其假皆为报土也。故道绰善导所定之是报非化，不背于此。教行信证五曰：‘既以真假是酬报大悲愿海，故知报佛土也。良假佛土，业因千差，土复应千差，是名方便化身化土。’ 　　 
