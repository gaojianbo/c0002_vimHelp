(术语)菩萨十地中，初地之别名。南本涅槃经十一曰：‘得四念处已，则得住堪忍地中。菩萨摩诃萨，住此地已，则能堪忍贪欲恚痴，亦能堪忍寒热饥渴、蚊虻蚤虱、暴风恶触、种种疾疫、挝打楚挞，身心苦恼，一切能忍。是故名为住堪忍地。’此堪忍地，配于菩萨之十地，诸师各有异见，天台一家以定之为初地之位。涅槃经会疏十一曰：‘旧云：第五地禅波罗蜜备是堪忍地。今明不尔。若各就别圆，别论定果，已如前释。若圆别合论，还是初地。’玄义四上曰：‘只登地时，不为二边所动，名不动地。上持佛法，下荷众生，名堪忍地。于生死涅槃，俱得自在，名无畏地。无畏地从我德立名，堪忍地从乐德立名，不动地从常德立名。净德通三处，登地之日，四德俱成。’ 　　 
