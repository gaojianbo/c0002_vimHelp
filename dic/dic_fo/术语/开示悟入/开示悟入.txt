(术语)开佛知见，示佛知见，使悟佛知见，入佛知见也。是显佛出世本怀之语。法华经方便品曰：‘舍利弗！云何名诸佛世尊，唯以一大事因缘故，出现于世？诸佛世尊欲令众生开佛知见，使得清净故，出现于世。欲示众生佛之知见故，出现于世。欲令众生悟佛知见故，出现于世。欲令众生入佛知见道故，出现于世。舍利弗！是为诸佛唯以一大事因缘故，出现于世。’开者如始开藏户也。示者如现藏内之宝也。悟者如一一记得藏内宝物也。入者如入藏取宝物也。此开悟之浅深，次第配之于大乘之阶位四十位。文句四上曰：‘知见者，智知于理，见谛法。谛法无为则无分别。以无为故而有差别。约此知见，论开示悟入，以略拟广则有四十位。(中略)开者，即是十位。初破无明，开如来藏，见实相理。示者，惑障既除，知见体显，体备万德，显示分明，故名为示。悟者，障除体显，法界行明，事理融通，更无二趣。入者，事理既融，自在无碍，自在流注，任运从阿到荼，入萨婆若海。’ 　　 
