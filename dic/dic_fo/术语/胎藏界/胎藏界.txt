(术语)梵语檗缚俱舍Garbha－ko&sacute;a(dh&amacron;tu)。有二义：一隐覆之义。如人在母胎而隐覆其胎也，理体隐于烦恼中而不显现，故云胎藏。二含藏之义。如母胎内含藏子体而覆育之也，理体能具足一切功德而不失之，故名胎藏。而此含藏有执持与出生之二义，其所譬之法有三：一譬本具之理性。密教以地等之五大或清净之菩提心为本具之理性，此理性摄一切诸法，犹如母之胎内摄持吾子，故云胎藏。秘藏记上曰：‘胎藏者理也，金刚者智也。’二譬众生之肉团心。此肉团心，本是八叶之莲华，以摄持曼荼罗之诸尊故也。大日经义释四曰：‘内心妙白莲者，此是众生本心。妙法芬陀利华秘密标帜，华基八叶，圆满均等，如正开敷之形。此莲华台是实相自然智慧，莲华叶是大悲方便也。正以此藏为大悲胎藏曼荼罗之体，其余三重是从此自证功德流出诸善知识入法界门耳。’秘藏记钞三曰：‘经说曼荼罗来处，一切众生心中有八瓣肉团，是八叶莲华形也。于是处建立曼荼茶罗云胎藏界也。’三曼荼罗中，中台八叶院也。以从大日之胎藏出生三重之曼荼罗一切之诸尊故也。而谓之为胎藏者，佛之大悲慈护，爱育众生，犹如母于胎内之子，故云胎藏也。申言之，即欲以众生本具之胎藏之理，开示一切众生，而由佛之大悲胎藏而流出化他之法门，是胎藏界之曼荼罗也。因之对金刚界而言，金者智也，胎者理也，金者始觉也，胎者本觉也，金者从因向果也，胎者从果向因也，金者自利也，胎者利他也。大日经疏一曰：‘次说修真言行大悲胎藏生大曼荼罗王，为满足彼诸未来世无量众生为救护安乐故。’同疏三曰：‘以如来加持故，从佛菩提自证之德现八叶中胎藏身，从金刚密印现第一重金刚手等诸内眷属，从大悲万行现第二重摩诃萨埵诸大眷属，从普门方便现第三重一切众生喜见随类之身。’同疏四曰：‘若行人自见中胎藏身时，即知一切众生悉有成佛因缘。’同五曰：‘其中胎藏即是毗卢遮那自心八叶华也。’ 　　 
