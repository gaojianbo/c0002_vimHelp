(术语)法无自性，无自性，故无所住着，随缘而起，故云无住。故无住者万有之本也。维摩经观众生品曰：‘从无住本立一切法。’同注曰：‘什曰：法无自性，缘感而起。当其未起，莫知所寄。莫知所寄，故无所住。无所住故，则非有无。非有无而为有无之本。’起信论义记上曰：‘夫真心廖廓。(中略)非生非灭，四相之所不迁，无去无来，三际莫之能易。但以无住为性，随派分岐。逐迷悟而升沈，任因缘而起灭。’宗镜录八曰：‘文殊师利云：从无住本立一切法。睿公释云：无住即实相异名，实相即性空异名。’ 　　 
