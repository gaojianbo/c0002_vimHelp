(术语)翻译名义集三曰：‘宋僧传云：译场经馆；设官分职，可得闻乎？曰：此务所司，先宗译主，即斋叶书之三藏，明练显密二教者。是也，次则笔受者，必言通华梵，学综有空。相问委知，然后下笔。西晋伪秦已来，立此员者，即沙门道含玄赜，姚嵩聂(女涉切)承远父子。至于帝王执翰，即兴梁武太后中宗，又谓之缀文也。次则度语，正云译语，亦名传语。传度转令生解矣，如翻显识论，沙门战陀译语，是也。次则证梵本者，求其量果，密以证知，能诠不差，所显无谬矣。如居士伊舍罗，证译毗奈耶梵本，是也。至有立证梵义一员，乃明西义得失，贵令华语下，不失梵义也。复立证禅义一员，沙门大通曾充之。次则润文一位，员数不恒，令通内外学者充之，良以笔受在其油素，文言岂无俚俗，傥不失于佛意，何妨刊而正之。故义净译场，李峤韦嗣立卢藏用等二十余人。次文润色也。次则证义一位，盖证己译文所诠之义也。如译婆沙论，慧嵩道朗等三百人，考证文义，唐复礼累场充其任焉。次有梵呗者，法筵肇启，梵呗前兴，用作先容，令生物善。唐永泰中，方闻此位也。次有校勘，清隋彦琮覆疏文义，盖重慎之至也。次有监护大使，后周平高公侯寿为总监检校，唐房梁公为奘师监护，相次观杨慎交杜行顗等充之，或用僧员，则隋以明穆昙迁等十人，监掌翻译事，诠定宗旨也。’ 　　 
