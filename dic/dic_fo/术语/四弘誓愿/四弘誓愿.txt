(术语)梵语僧那，译曰誓愿。诸佛有总愿别愿，四弘誓愿为总愿，一切菩萨初发心时，必发此愿。以所愿广普故曰弘，自制其心故曰誓，志求满足故曰愿。缘四真谛而发此四愿也。止观大意谓一众生无边誓愿度，是缘苦谛而度无边众生之愿也。二烦恼无数誓愿断，是缘集谛，而断无尽烦恼之愿也。三法门无尽誓愿学，是缘道谛，而学无尽法门之愿也。四佛道无上誓愿成，是缘灭谛，而成无尽佛道之愿也。往生要集上末曰：‘一众生无边誓愿度，二烦恼无数誓愿断，三法门无尽誓愿知，四无上菩提誓愿证。’心地观经七曰：‘一切菩萨复有四愿成就有情住持三宝，大海劫终不退转。云何为四：一者誓度一切众生，二者誓断一切烦恼，三者誓学一切法门，四者誓证一切佛果。’ 　　 
