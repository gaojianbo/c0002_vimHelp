(术语)禅家之悟道者不涉文字言句，单以心传心之玄旨，谓之不立文字教外别传。五灯会元世尊章曰：‘世尊在灵山会上拈华示众，此时人天百万，悉皆罔措，独有金色头陀破颜微笑。世尊言：吾有正法眼藏，涅槃妙心，实相无相，微妙法门，不立文字，教外别传，付嘱大迦叶。’碧岩第一则评唱曰：‘达磨遥观此土有大乘根器，遂泛海得得而来。单传心印，开示迷途。不立文字，直指人心见性成佛。’祖庭事苑五曰：‘传法诸祖，初以三藏教乘兼行。后达磨祖师单传心印破执显宗谓教外别传，不立文字，直指人心见性成佛。然不立文字，失意者多，往往谓屏去文字以默坐为禅，斯实吾门之哑羊尔。且万法纷然，何止文字不立者哉！殊不知道犹通也，岂拘执于一隅？故即文字文字不可得，文字既尔余法亦然，所以为见性成佛也，岂待遣而后已！’释门正统三曰：‘禅宗者，始菩提达磨，远越葱岭，来于此土。初无不立文字之说，南泉普愿，始唱别传不立文字见性成佛。’ 　　 
