(术语)又作八斋戒，八关斋，八支斋。亦单云八戒。有二说：依俱舍论之说，则一杀生，杀有情之生命也。二不与取，取他不与之物也。三非梵行，男女之媾合也(与五戒中不邪淫不同)。四虚诳语，与心相违之言说也。五饮诸酒，饮酒也。六涂饰鬘舞歌观听，身涂香饰花鬘，观舞蹈，听歌曲也。七眠坐高广严丽床上，坐卧于高广严丽之床上也。八食非时食，食非时之食(午后之食)也。离此八种之非法为八戒，然此八戒中之第八离非时食，是斋法，故总名八戒斋，犹如八正道中惟正见是正道，遂通谓之八正道也。依萨婆多论及成实论，智度论等之说则分涂饰香鬘与舞歌观听为二，总有九戒，此中前八者为戒，后一者为斋，故戒斋合而名八戒斋也。申言之，即依俱舍论，则八戒即八戒斋。依他论则八戒与斋法合为八戒斋也。但八戒必具斋法(不过中食)，此八戒斋，为在家男女一日一夜受持之戒法，称为六斋或十斋日等者，谓受持此八戒斋之日也。俱舍论十四曰：‘何等名为八所应离？一者杀生，二不与取，三非梵行，四虚诳语，五饮诸酒，六涂饰香鬘歌舞观听，七眠坐高广严丽床座，八食非时食。’智度论十三曰：‘一不杀生，二不盗，三不淫，四不妄语，五不饮酒，六不坐高大床上，七不着华璎珞，不香油涂身，不着香薰衣，八不自歌舞作乐、不往观听，九一日一夜不过中食。’十善戒经曰：‘八戒斋者：是过去现在诸佛如来，为在家人制出家法：一者不杀，二者不盗，三者不淫，四者不妄语，五者不饮酒，六者不坐高广大床，七者不作倡伎乐故往观听、不着香薰衣，八者不过中食。’ 　　 
