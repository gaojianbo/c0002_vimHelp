(术语)佛华严三昧之略。以一真法界无尽缘起为理趣。达此理趣而修万行，庄严佛果，谓之华严，一心修之谓之三昧。是华严大经及梵网经所说。无量寿经上曰：‘得佛华严三昧，宣畅一切经典。’六十华严经三十七曰：‘普贤菩萨，正受三昧，其三昧名佛华严。’璎珞经曰：‘我先于第三禅中，集八禅众，说一生补处菩萨入佛华严三昧定百千亿偈。’探玄记十七曰：‘一释名者，以因行华严成果相，令显著故。二体性者，法界行门心海为体，以等持广大无限量故。三明业用者有二：一依此显说华严法，故无量寿经叹菩萨德中，言得佛华严三昧宣说诸佛经典。二依此显示华严行，故上云：施戒忍辱精进禅，方便智慧诸功德，一切自在难思议，华严三昧势力故。’净影无量寿经疏曰：‘如华严说，彼一三昧统摄法界，一切佛法悉入其中。’嘉祥无量寿经疏曰：‘此三昧皆饰法身，故云华严。’ 　　 
