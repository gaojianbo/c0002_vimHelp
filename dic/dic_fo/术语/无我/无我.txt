(术语)梵语An&amacron;tman，又云非我。常一之体，有主宰之用者为我，于人身执有此，谓之人我，于法执有此，谓之法我，于自己执有此，谓之自我，于他执有此，谓之他我。然人身者五蕴之假和合，无常一之我体，法者总为因缘生，亦无常一之我体，既无人我，无法我，则无自我他我，不待言矣。如此毕竟无有我，是究竟之真理也。金刚经曰：‘通达无我法者，如来说名真是菩萨。’十地经论一曰：‘无我智有二种，我空法空。’大乘义章二曰：‘法无性实，故曰无我。’同三曰：‘苦非我体，故名为无我。’俱舍光记二十六曰：‘违我见故非我。’又曰：‘非自在故非我。’又曰：‘即蕴自体非我故非我，如言即舍非人。’止观七曰：‘为无智慧故，计言有我。以慧观之，实无有我。我在何处？头足支节，一一谛观，了不见我。何处有人及以众生？众生业力机关，假为空聚。从众缘生，无有宰主，如宿空亭。’原人论曰：‘形骸之色，思虑之心，从无始来，因缘力故，念念生灭，相续无穷。如水涓涓，如灯焰焰。身心假合，似一似常。凡愚不觉之，执之为我。宝此我故，即起贪嗔痴等三毒。三毒击意，发动身口，造一切业。’ 　　 
