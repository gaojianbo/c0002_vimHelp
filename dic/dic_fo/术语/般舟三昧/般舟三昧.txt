(术语)Pratyutpannasam&amacron;dhi，般舟，译曰佛立。以行此三昧则诸佛现前故也。大集贤护经谓为思惟诸佛现前三昧。又译言常行道。以行此三昧，期七日或九十日而不间断修行故也。天台称之为常行三昧(此时行为行旋之义，对座三昧法而言)，四种三昧之一。止观二曰：‘常行三昧者，此法出般舟三昧经，翻为佛立。佛立有三义：一佛威力。二三昧力。三行者本功德力。能于定中见十方现在佛在其前立，如明眼人清夜观星，见十方佛亦如是，故名佛立三昧。(中略)唯专行旋九十日为一期，(中略)九十日身常行无休息，九十日口常唱阿弥陀佛名无休息，九十日心常念阿弥陀佛无休息，(中略)若唱弥陀即是唱十方佛功德等。但专以弥陀为法门主，举要言之，步步声声念念唯在阿弥陀佛。’般舟赞曰：‘梵语名般舟，此翻为常行道。或七日九十日，身行无间，总名三业无间，故云般舟也。’ 　　 
