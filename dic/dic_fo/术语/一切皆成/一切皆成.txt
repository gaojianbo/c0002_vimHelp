(术语)谓一切众生皆悉成佛也。对于五性各别而言。盖三乘家有无性有情之一类，为定性二乘不成佛之说，立无余界永灭之计。而一乘家则唱悉有佛性之义，明二乘开会之旨，为无余界回心之说。故谓一切众生无不成佛者。今举三五经说证之。法华经方便品曰：‘声闻若菩萨，闻我所说法，乃至于一偈，皆成佛无疑。’又‘若有闻法者，无一不成佛。’涅槃经十曰：‘一切菩萨声闻缘觉，于未来世皆当归大般涅槃，譬如众流归大海。’又第三十六曰：‘一切众生，悉有佛性，一阐提人，虽谤方等经，作五逆罪，犯四重禁，然必当成菩提道，须陀洹人，斯陀含人，阿那含人，阿罗汉人，辟支佛等，必当得成阿耨菩提。’又第十一说五种人成佛中，明须陀洹果人过未来八万劫成菩提，斯陀含果人过未来六万劫，阿那含果人过未来四万劫，阿罗汉果人过未来二万劫，辟支佛道人过未来十千劫，成阿耨菩提之旨。大云经第四曰：‘一切众生悉有佛性，得菩提心。’入楞伽经第二曰：‘说三乘者，为使发起修行地故，虽说诸性差别，然非究竟地，声闻缘觉，毕竟得如来身。’中阴经上曰：‘于无余泥洹界，发金刚心，一一成佛。’密严经中曰：‘十梵之处：无烦、无热、善见、善现、阿迦尼吒、空处、识处、无所有处、非想非非想处，住彼已，渐除贪欲，从此生清净佛土，常游妙定，至于真解脱。’尼干子经二曰：‘为此众生故，分别差别说。究竟皆成佛，更无余乘有。我为化众生，分别说余道。渐化入于一，故无三差别。’胜鬘经曰：‘声闻辟支佛乘皆入于大乘。’圆觉经曰：‘有性无性，齐成佛道。’等是也。 　　 
