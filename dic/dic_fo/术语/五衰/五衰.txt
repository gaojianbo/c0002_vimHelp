(术语)天人将死时，现五种之衰相。经论所说不一。涅槃经十九曰：‘释提桓因，命将欲终，有五相现：一者衣裳垢腻，二者头上花萎，三者身体臭秽，四者腋下汗出，五者不乐本座。’佛本行集经五曰：‘尔时护明菩萨大士，天寿满已，自然而有五衰相现。何等为五？一者头上花萎，二者腋下汗出，三者衣裳垢腻，四者身失威光，五者不乐本座。’俱舍论十说大小之五相曰：‘然诸天子，将命终时，先有五种小衰相现：一者衣服严具出非爱声，二者自身光明忽然昧劣，三者于沐浴位水渧着身，四者本性嚣驰，今滞一境，五者眼本凝寂，今数瞬动。此五相现，非定当死。复有五种大衰相现：一者衣染埃尘，二者花鬘萎悴，三者两腋汗出，四者臭气入身，五者不乐本座。此五相现，必定当死。 　　 
