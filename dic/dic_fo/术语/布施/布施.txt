(术语)梵语曰檀那D&amacron;na，译为布施。以福利施与人也。所施虽有种种，而以施与财物为本义。得大富乐之果。周语曰：‘享祀时至，布施优裕。’文子自然篇曰：‘为惠者布施也。’庄子外物篇曰：‘生不布施，死何含珠为。’荀子哀公篇曰：‘富有天下而无怨财，布施天下而不病贫。’韩非显学篇曰：‘上征敛于富人，而布施于贫家，是夺力俭而与侈堕也。’淮南子道应训曰：‘不义得之，又不能布施，患必至矣。’又齐俗训曰：‘为义者，布施而德。’论衡定贤篇曰：‘使谷食如水火，虽贪吝之人，越境而布施矣。’法界次第曰：‘檀那秦言布施。’无量寿经曰：‘布恩施惠。’大乘义章十一曰：‘言布施者，以己财事分布与他，名之为布，惙己惠人目之为施。’维摩经佛国品曰：‘布施是菩萨净土。’ 　　 
