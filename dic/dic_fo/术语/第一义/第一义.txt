(术语)以名究竟之真理，是为最上，故云第一。深有理由，故云义，圣智之自觉也。大乘义章一曰：‘第一是其显胜之目，所以名义。’中论疏三本曰：‘以其最上莫过，故称第一。深有所以，目之为义。’胜鬘宝窟上末曰：‘理极莫过，名为第一。深有所以，目此为义。’法华义疏四曰：‘第一义者，一实之道，理极无过为第一。深有所以，称为义也。’注维摩经一曰：‘肇曰：第一义，谓诸法一相义也。’楞伽经二曰：‘第一义者，圣智自觉所得，非言说妄想觉境界。’碧岩第一则曰：‘如何是圣谛第一义？’ 　　 
