(术语)华严以十数为满数，摄无量无尽，真言密教以十六数表圆满无尽。故画胎藏界之曼荼罗，其中台八叶院最少之极，为十六指，其十六者众生肉团心之八叶曼荼罗也，此八叶开人法而有八种善知识之人与八种金刚慧印之法。以成十六之数也。大日经疏五曰：‘内心白莲华，此是众生本心，妙法芬陀利华秘密标帜，华台八台八叶圆满均等，如正开敷形。(中略)正方四叶是如来四智，隅角四叶是如来四行，约此现为八种善知识，各持金刚慧印。(中略)如是十六法，一一皆等法界，乃至无有少分不平等处，故其标相亦与冥符，略摄如来万德以为十六指，申而长之则无量无边，故此曼荼罗极小之量剂十六指，大则无限也。’义释曰：‘人法各八故成十六。’演密钞五曰：‘四智四行八种善知识并各持金刚慧印故成十六法也。’出生义曰：‘厥有河沙尘海数量，举十六位焉，亦尘数之义出于此矣。’其他金刚界之十六大菩萨，十六尊，十六执金刚神，十六天神，显经所说之十六菩萨十六居士等，总以十六之数该摄一切。般若之十六空，月之十六分等，皆依此意。 　　 
