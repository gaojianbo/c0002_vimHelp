(术语)华严一家之教判，分第五同教为别教一乘，同教一乘。别教一乘者，永别异于二乘三乘等诸乘，一多无尽之一乘法也。五教章上明其十别。同教一乘者，为使二乘三乘等机入于一多无尽之法界，以一乘无尽之法寄显于始教之三乘法，或终顿之一乘法而说也。然则同教一乘约于所寄之法则为终顿二教之一乘教与始教之三乘教，此中就华严本经之说相论之，则彼经所说之同教一乘为终顿二教。经中说一多无尽之法者，是别教一乘也，此名直显门。又寄于终顿二教之一乘法显一多无尽之一乘法者，彼经之同教一乘也，此名寄显门。法华经中亦有同别二教，然彼之同教一乘为开会二乘之机于一乘，故寄于始教之三乘法，而说无尽一乘法，此为本经同教一乘与末经同教一乘之相违。且华严法华二经，虽共说同别二教，而华严多说别教，少说同教，法华多说同教一乘，少说别教一乘，故又大判二经，华严为别教一乘，法华为同教一乘也。见五教章上。其别异之义门有十种：一时异，所说之时异也。二处异，所说之处异也。三主异，所说之佛异也。四众异，所闻之众异也。五所依异，所依之三昧异也。六说异，一方说一切方说也。七位异，一位一切位也。八行位，一行一切行也。九法门异，法门之建立广狭异也。十事异，舍林地山等一一事相尽为甚深之法门也。见五教章上施设异相门。 　　 
