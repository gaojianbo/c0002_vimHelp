(术语)具名菩提萨埵Bodhisattva，又曰菩提索埵，摩诃菩提质帝萨埵。旧译为大道心众生，道众生等，新译曰大觉有情，觉有情等。谓是求道之大心人。故曰道心众生，求道求大觉之人，故曰道众生，大觉有情。又萨埵者勇猛之义，勇猛求菩提故名菩提萨埵。又译作开士，始士，高士，大士等。义译也。总名求佛果之大乘众。注维摩曰：‘肇曰：菩提佛道名也。萨埵秦言大心众生，有大心入佛道，名菩提萨埵。’大乘义章十四曰：‘菩萨胡语，此方翻译为道众生。具修自利利他之道，名道众生。’法华文句二曰：‘菩提此言道，萨埵此言心。’法华经嘉祥疏一曰：‘菩提云道，是无上正遍知果道也。萨埵言众生，为求果道故名道众生也。’法华玄赞二曰：‘菩提觉义，是所求果。萨埵有情义，是自身也。求菩提之有情者。故名菩萨。’佛地论二曰：‘缘菩提萨埵为境，故名菩萨。具足自利利他大愿。求大菩提利有情故。’又曰：‘萨埵者是勇猛义。精进勇猛求大菩提，故名菩萨。’净名疏一曰：‘菩提为无上道。萨埵名大心。谓无上道大心。此人发大心为众生求无上道。故名菩萨。安师云开士始士。又翻云大道心众生。古本翻为高士。既异翻不定。须留梵音。今依大论释。菩提名佛道。萨埵名成众生。用诸佛道成就众生故。名菩提萨埵。又菩提是自行。萨埵是化他。自修佛道又用化他，故名菩萨。’天台戒经义疏上曰：‘天竺梵音摩诃菩提质帝萨埵。今言菩萨。略其余字。译云大道心成众生。’等不等观杂录一曰：‘菩萨之萨字，说文无之。今有人改作[萨-产+(辛/干)]，谓是薛字之假借也。又有写作杀，更可骇也。考字典从萨，与古经不符。经中从廿从阝从立从生，当是译经时所撰，良有以也。’ 　　 
