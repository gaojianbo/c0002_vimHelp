(术语)作用自在无碍，谓之通。佛、菩萨、外道、仙人之所得者也。即通力、神通等是也。璎珞经曰：‘神名天心，通名慧性。’大乘义章二十本曰：‘作用无壅，名之为通。’此有三种之别：一报得通力，三界诸天皆有五种之神通，乃至鬼神亦有小通，此神通皆依果报而自然感得者。二修得通力，三乘圣者修三学而得六通，外道仙人修禅定而现得五通者。三变化通力，三乘圣者以神通力变现种种者。见华严大疏三。 　　 
