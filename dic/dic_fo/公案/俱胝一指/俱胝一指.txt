(公案)碧严十九则曰：‘俱胝指头禅。’从容录八十四则曰：‘俱胝一指。’无门关三则曰：‘俱胝竖指。’五灯会元四曰：‘杭州天龙和尚法嗣婺州金华山俱胝和尚，初住庵时，有尼名实际来，戴笠子，执锡绕师三匝，曰：道得即下笠子。如是三问，师皆无对，尼便去。师曰：日势稍晚，何不且住？尼曰：道得即住。师父又无对。尼去后，师叹曰：我虽处丈夫形，而无丈夫气。不如弃庵往诸方，参寻知识去。其夜山神告曰：不须离此，将有肉身菩萨来为和尚说法。逾旬，果天龙和尚到庵。师即迎礼，具陈前事。龙竖一指示之。师当下大悟。自此凡有学者参问，师唯举一指无别提唱。有一童子，每见人问事，亦竖指。人谓师曰：和尚，童子亦会佛法，凡有问，皆如和尚竖指。师一日潜袖刀子问童曰：闻汝会佛法，是否？童曰是。师曰如何是佛？童坚起指头。师以刀断其指。童叫唤走出。师召童子，童回首。师曰：如何是佛？童举手不见指头，豁然大悟。师将入寂，谓众曰：吾得天龙一指禅，一生用不尽。言讫示灭。’ 　　 
