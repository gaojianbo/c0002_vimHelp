(公案)传灯录五南岳章曰：‘开元中，沙门道一住传法院，常日坐禅，师知是法器。往问曰：大德坐禅图什么？一曰：图作佛。师乃取一砖于彼庵前石上磨之。一曰：师作什么？师曰：磨为镜。一曰：磨砖岂得成镜？师曰：磨砖既不成镜，坐禅岂得作佛？一曰：如何即是？师曰：如人驾车，车若不行，打车即是？打牛即是？一莫对。师又示曰：汝为学坐禅，为学坐佛。若学坐禅，禅非坐卧。若学坐佛，佛无定相，于无住法不应取舍。汝若坐佛，即是杀佛。若执坐相，非达其理。一闻示诲如饮醍醐。’ 　　 
