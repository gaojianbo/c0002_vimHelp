(公案)五灯会元一曰：‘昔文殊至诸佛集处，值诸佛各还本所。唯有一女人，近彼佛座入于三昧。文殊乃白佛言：何此女人得近佛座，而我不得？佛告文殊：汝但觉此女令从三昧起，汝自问之。文殊绕女人三匝，鸣指一下，乃尽其神力而不能出。世尊云假使百千之文殊，出此女人定不得？下方经过四十二亿恒河沙国有罔明菩萨，能出此女人定。须臾罔明大士从地涌出，礼拜于佛。佛敕罔明出女人定，罔明却至女人前鸣指一下，女人于是从定而立。’是依诸佛要集经之所说也。经下曰：‘文殊师利，欲闻法，由此娑婆世界诣普光世界之天王如来所。如来右面有一女人，名离意，入普月离垢光明三昧。文殊问如来此女发心修行久远。如来使文殊自问此女。文殊到离意所，弹指发声，乃至尽神力，不能使起定。文殊问如来谁能使此女起定。佛言唯如来能使兴起；复有菩萨名弃诸阴盖，亦能使起。时此菩萨经过下方恒河沙等刹土在锦幢世界师子鹰象顶吼如来所，天王放如来光召之。弃诸阴盖菩萨至如来所，如来命出女子定，弃诸阴盖言我于佛前己功不堪兴显，愿如来作之。于是如来入兴定意三昧，使一切世界诸定人及彼女起定。’智度论十亦引此经文。 　　 
