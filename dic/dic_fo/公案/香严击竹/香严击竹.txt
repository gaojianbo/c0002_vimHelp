(公案)师出家，依沩山禅会。佑和尚知其法器，欲激发智光。一日谓之曰：吾不问汝平生学解及经卷册子上记得者，汝未出胞胎未辨东西时之本分事，诚道一句来，吾要记汝。师瞢然无对，沉吟久之，进数语陈其所解。佑皆不许。师曰：却请和尚为说。佑曰：吾说得吾见解，于汝眼目何益？师遂归堂，遍检所集诸方语句，无一言可将酬对。乃自题曰：画瓶不能充饥。于是尽焚之。曰：此生，不学佛法，且作个长行粥饭僧，免役心神。遂泣辞山去，到奉阳睹忠国师遗迹，遂憩止。一日因山中芟除草本以瓦砾击竹作声。俄失笑间，廓然省悟。遽归沐浴，烧香遥礼沩山。赞云：和尚大悲，恩逾父母。当时若为我说却，何有今日事？仍述一偈曰：‘一击忘所知，而不假修知。动容扬古路，不堕悄然机。处处无踪迹，声色忘威仪。诸方达道者，咸言上上机。’见传灯录十一，会元九等。 　　 
