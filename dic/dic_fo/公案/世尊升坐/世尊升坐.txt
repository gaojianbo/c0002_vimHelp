(公案)‘世尊一日升法座，文殊白槌曰：谛观法王法，法王法如是。世尊便下座。’见碧岩九十二则，从容录第一则。白槌者，凡僧中欲成佛事时，座中一人先击槌，表白于大众，使一会和之。戒律上之作法也。禅门之上堂则之，行白槌之法，长老之说法前白槌，‘法筵龙象众当观第一义。’说法已，则白槌：‘谛观法王法，法王法如是。’此二句据唐华严经四。‘汝应观法王，法王法如是’之文，而世尊升座文殊白槌事，曾不见于藏经，是亦与拈花微笑之公案，共是禅门之宗匠为机缘而设耳。 　　 
