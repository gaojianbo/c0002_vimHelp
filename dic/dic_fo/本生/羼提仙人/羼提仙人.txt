(本生)佛往昔修菩萨行，成满忍辱行时之名。又云：羼提比丘。贤愚经名羼提波梨。智度论十四曰：‘行者常行慈心，虽有恼乱，必能忍受。譬如羼提仙人在大林中行忍慈时，迦利王得诸淫女，入林游戏，饮食既讫，王小睡息。诸淫女采华林间，见此仙人，而加礼敬，在一面立。仙人为诸淫女赞说忍慈，听者无厌，久而不去。迦利王觉，不见淫女，拔剑追踪。见在仙人前立，大怒，夺剑问仙人：汝为何物？仙人答言：我今在此修忍行慈。王曰：我今试汝。’同四曰：‘羼提婆罗蜜云何满耶？答曰：若人来骂，挝捶割剥，支解夺命，心不起嗔，如羼提比丘为迦梨王截其手足耳鼻，心坚不动。’贤愚经二曰：‘羼提波梨品。’ 　　 
