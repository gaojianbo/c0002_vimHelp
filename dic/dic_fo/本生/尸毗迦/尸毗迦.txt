(本生)王名，释尊因位为尸毗迦王时，以身施鸽。是檀波罗蜜之满相也。智度论三十五曰：‘尔时毗首羯磨天，白释提桓因言：尸毗王其行奇特，世所希有，诸智人言：是人不久当得作佛，释提桓因言：是事难辩，何以知之？如鱼子，庵罗树华，发心菩萨，是三事，因时虽多，成果甚少，今当试之。帝释自化为鹰，毗首羯磨化作鸽，鸽投王，王自割身肉，乃至举身上称，以代鸽命，地为震动。是时释提桓因心大欢喜，散众天华，如是决定大心，成佛不久。’四教仪曰：‘尸毗王，代鸽檀满。’西域记三曰：‘是如来昔修菩萨行，号尸毗迦王(唐言与旧曰尸毗王，讹)，为求佛果，于此割身，从鹰代鸽。’慧琳音义二十六曰：‘尸毗王，古音亦云湿鞞，此云安稳也。’ 　　 
