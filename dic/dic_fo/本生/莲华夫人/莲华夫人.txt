(本生)杂宝藏经一曰：‘过去久远时，雪山有一仙人，名提婆延，婆罗门种。婆罗门法不生男女，不得生天。此婆罗门常于石上小便，精气流堕石宕，一雌鹿来舐小便处，便有娠。月满，诣仙人窟下生一女子。莲华裹其身，自母胎出，端正殊妙。仙人知是己子，取而蓄养。渐长大，脚蹈地处，皆出莲华。乌提延王游猎，见是女端正，乞之于仙人。便与王语言当生五百王子。王大夫人甚妒鹿女，其后鹿女不久生五百卵，盛之于箧中。大夫人取五百面段以代卵处，以此箧掷弃恒河中。王问夫人生何物？答言纯生面段。王言仙人妄语。即下夫人之职，不更见王。时萨耽菩王在下流与诸婇女游戏，见此箧来取之，于五百夫人，各与一卵。卵自开，中有童子，面目端正。养育长大，各皆有大力士力，建五百力士之幢。后萨耽菩王与乌提延王有隙，五百力士将军众伐乌提延王。王恐怖言：一力士犹不可当，况五百力士耶？又思念彼仙人能或解知。诣仙人所，乞攘却国之大难。仙人言：五百力士，莲华夫人之子，王今以莲华夫人，乘大象上，着于军阵前，彼自然服。即如仙人言：还来忏谢莲华夫人，庄严夫人，乘大白象，着于军阵前。五百力士举弓欲射，手不得自然屈伸。时仙人飞来虚空中告诸力士，慎勿举手，勿生恶心。若生恶心，皆堕地狱。此王及夫人，汝之父母也。母即按乳，一乳作二百五十流，皆入诸子口。即向父母忏悔，皆得辟支佛。二王亦自然开悟，得辟支佛。尔时之仙人即我身是也。’(取意)。 　　 
