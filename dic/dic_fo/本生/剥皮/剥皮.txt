(本生)昔释迦如来为爱法梵志(或作乐法菩萨)时，请剥身皮而干之，以书佛所说之一偈。求法精勤之极也。智度论十六曰：‘如爱法梵志，十二岁遍阎浮提求知圣法而不能得。时世无佛，佛法亦尽，有一婆罗门言：我有圣法一偈，若实爱法当以与汝。答言：实爱法。婆罗门言：若实爱法当以汝皮为纸以身骨为笔以血书之，当以与汝。即如其言。破骨剥皮以血书偈：如法应修行，非法不可受，今世及后世，行法者安稳。’同四十九曰：‘如释迦文佛本为菩萨时，名曰乐法。时世无佛，不闻善语，四方求法，精勤不懈，了不能得。尔时魔变作波罗门，而语之言：我有佛所说一偈，汝能以皮为纸，以骨为笔，以血为墨，书写此偈，当以与汝。乐法即时自念。我世世丧身无数，不得此利。即自剥皮，曝之令干，欲书其偈，魔即灭身。是时佛知其至心，即从下方涌出，为说深法，即得无生法忍。’ 　　 
