(本生)毒龙持戒而失身。智度论十四曰：‘菩萨本身曾作大力毒龙，若众生在前身力弱者眼视便死。身力强者，气往而死。是龙受一日戒，出家求静入林树间，思惟坐久，疲懈而睡。龙法睡时形状如蛇，身有文章，七宝杂色。猎者见之，惊喜言曰：以此希有难得之皮，献上国王，以为服饰，不亦宜乎！便以杖按其头，以刀剥其皮。龙自念言：我力如意，倾覆此国其如反掌。此人小物，岂能困我。我今以持戒故，不计此身。当从佛语，于是自忍。眼目不视，闭气不息。怜愍此人，为持戒故。一心受剥，不生悔意。既以失皮，赤肉在地。时日大热，宛转土中，欲趣大水。见诸小虫来食其身，为持戒故，不复敢动，自思惟言：今我此身以施诸虫，为佛道故。今以肉施以充其身，后成佛时，当以法施以益其心。如是誓已，身干命终，即生第二忉利天上。尔时毒龙，释迦文佛是也。时猎者提婆达多等六师是也。诸小虫辈，释迦文佛初转法轮八万诸天得道者是也。’止观七曰：‘毒龙输皮全蚁。’ 　　 
