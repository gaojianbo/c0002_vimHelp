(本生)法苑珠林四十二曰：‘昔有树提伽长者，造旃檀钵着络囊中，悬高象牙杙上作是言：若沙门婆罗门不以梯杖能得者即与之。诸外道知欲现神通，挑头而去。宾头卢闻是事白目连言：实尔不？答言实尔。汝师子吼中第一，便往取之。其目连惧佛教不肯取。宾头卢即往其舍入禅定，申手取之。依四分律，当时坐于方石纵广极大，逐身飞空，得钵已还去。佛闻呵责：云何比丘为外道钵(旃檀钵非比丘宜持之物)，而于未受戒人前现神通力？从今尽形摈汝，不得住阎浮提。于是宾头卢如佛教敕往西瞿耶尼，教化四众，广宣佛法。阎浮提四部弟子思见宾头卢白佛，佛听还坐，现神足故不听涅槃。敕令为末世四部众作福田。其亦自誓三天下有请悉赴。’(依十诵律三十七，四分律五十一)。杂阿含经二十三宾头卢自说曰：‘世寿住舍卫国，五百阿罗汉俱。时给孤独长者女，适在富楼那跋陀那国。时彼女请佛及比丘僧，时诸比丘各乘空而往彼，我尔时以神力合大山往受彼请。时世尊责我：汝那得现神足如是？我今罚汝，常在于世不得取涅槃，护持我正法，勿令灭也。’请宾头卢经曰：‘宾头卢者字也，颇罗堕誓者姓也。其人为树提长者现神足故，佛摈之不听入涅槃，敕令为末法四部众作福田。’ 　　 
