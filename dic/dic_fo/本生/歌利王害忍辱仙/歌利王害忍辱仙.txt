(本生)往昔佛生于南天竺富单城婆罗门家。时王迦罗富，性暴恶憍慢。尔时佛为化度众生于城外修禅定，王率其一族宫人游观到树下。婇女舍王来佛处。佛为说法，王见之生恶心。问佛曰：汝得罗汉果耶？佛言不得。更得不还果耶？佛答曰否。王曰：然则汝以尚具贪欲烦恼之身恣见女人耶？佛曰：我虽未断贪结，内心实无贪着。(中略)王即试之，截佛耳而颜容不变，群臣谏王，欲使中止，王不听。更劓鼻削手，而相好圆满，无少变化。时天大雨沙石。王心大怖畏，诣佛处忏愧请哀愍。佛曰：我心如无嗔亦无贪。王言大德，云何知心无嗔恨？佛言我若无嗔恨，即将令此身如元。如是发愿已，身即复本，王益忏愧，遂入佛门。见涅槃经三十一。金刚经曰：‘如我昔为歌利王割截身体，我于尔时，无我相、无人相、无众生相、无寿者相。何以故？我于往昔节支解时，若有我相人相众生相寿者相，应生嗔恨。’智度论十四之说同之，度无极集五之说，缘起少异，经和律异相八引之。 　　 
