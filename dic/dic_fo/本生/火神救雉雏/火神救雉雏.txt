(本生)有一阿练若处于野。野火将至。不知云何？以白佛。佛言汝往灭之。受教往灭，然不能使灭。还白佛。佛言可以我名语火神，可言世尊欲使汝灭。受教往语。火即灭。还白佛。佛言：此火神不但今世闻我名，火即灭，过去世时，海中有洲，七岁中常为火所烧。彼洲上丛草中有雉，生一雏。父母见火欲至，便舍去。其雏于后张舒翅脚，示火神，说偈曰：有脚未能行，有翅未能飞。父母见舍去，唯愿活我命。火神即以偈答曰：卵生非所求，而今从吾乞。我今当施汝，四面各一寻。佛言尔时之雉雏，我身是也，火神今之火神是也。见五分律二十六。 　　 
