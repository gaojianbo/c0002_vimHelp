(人名)&Sacute;&amacron;riputra，又作舍利弗多，舍利弗罗，舍利子，新作舍利弗多罗，舍利富多罗，舍利补怛罗。舍利者母之名，弗或弗多者，弗多罗之略，子之义也。为舍利女之子，故曰舍利弗，舍利子。又父名云优婆提舍，故从父而称之曰优婆提舍。然母名之为舍利，古来有二释，一为鸟名。译曰秋露，鹙鹭，鸲鹆，舗鹆，鹙，百舌鸟。或言母之眼似彼鸟，或言母之才辩犹如鹙鹭，故以为名。法华玄赞一曰：‘梵云舍利弗呾罗。言舍利弗者，讹也。舍利云鹙，即百舌鸟，亦曰春舗。弗呾罗，言子。以母才辩喻如鹙鸟，此是彼子，以母显之，故云鹙子。复名优婆提舍，以能论议故，兼得彼名。’嘉祥法华义疏一曰：‘从母立名，母以眼似舍利鸟眼，故名母名舍利，其母于众女人中聪明第一，以世人贵重其母，故呼为舍利子。古经名鹙鹭子，鹙鹭子犹取鸟名也。或言舍利鸟似鹙鹭也。父名提舍。逐父为名，故名优婆提舍。优婆者逐也。提舍者星名也。’玄应音义二十一曰：‘舍利子，梵言奢利富多罗，或言舍利弗多罗，此梵音转耳。舍利母名，眼之青睛名舍利，又母眼似舗鹆眼，因以名焉。经中或言鹙鹭子者，一义也。’大明度经曰：‘秋露子。’出三藏记一曰：‘旧经舍利子亦秋露子，新经舍利弗。’俱舍宝疏一曰：‘舍利，此云百舌鸟。子，是唐言也。’二舍利。译曰身，又译珠，以母之身形好妙，故名为身，又母之聪明在眼珠，故名为珠。法华文句一曰：‘舍利弗，具存应言舍利弗罗。此翻身子，又翻舍利为珠。其母于女人中聪明，聪明相在眼珠。珠之所生，故是珠子。又翻身。此女好形身，身之所生，故言身子。’然舍利译为身者，与设利罗讹言之舍利混同，是讹也。慧苑音义下曰：‘奢唎补怛罗，此云鹙鹭子。旧翻为身子者，谬也。梵本中呼身为设利罗，故知悬别也。’玄应音义四曰：‘奢利富多罗，此译云鸲鹆子，从母为名也。母眼似舗鹆，或如秋露鸟眼，因以名焉。旧云身子者，谬也。身者舍黎，与此奢利声有长短，故有斯谬。或言优婆提舍者，从父名子也。’舍利弗者，与目连皆为佛弟子中最重用之一人。其出家之因缘，本为外道。逢师死，茫茫求道，于途上见马胜比丘安序而走，比丘说‘因缘所生法’之偈，遂出家。 　　 
