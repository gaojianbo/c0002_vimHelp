(人名)三藏法师之名。梵名阿目佉跋折罗AmoghaΛajra，此言不空金刚，略云不空。北天竺之婆罗门族，幼失父，随叔父来住东海，年十五，师事金刚智三藏，遂受五部之灌顶。及开元二十年，金刚智示寂，奉遗旨往五天并师子国，广求密藏，天宝五年还京，入内立坛，为帝灌顶。后祈雨止风有验，赐号曰智藏。天宝八年许还国，至南海郡，有敕再留。十五年，有诏还京，使住大兴善寺。自天宝至大历六年译出密部之经轨，凡七十七部，一百二十余卷，密教之盛，此时为最。代宗永泰元年特进试授鸿胪卿，加号大广智三藏。大历九年示疾，敕使劳问，加开府仪同三司，封肃国公，食邑三千户。六月十五日寂，寿七十，赠司空，谥大辩正广智三藏。详见宋僧传一，不空传。 　　 
