(人名)赵州观音院从谂，南泉普愿之法嗣也。唐曹州人，姓郝氏，童稚于本州扈通院披剃，未受戒，便抵池阳参南泉，值南泉偃息。泉问曰：近离什么处？师曰：近离瑞像院。曰：还见瑞像否？师曰：不见瑞像，只见卧如来。曰：汝是有主沙弥无主沙弥？师曰：有主沙弥。曰：主在什么处？师曰：仲冬严寒，伏惟和尚尊体万福。南泉器之，而许入室。异日问南泉如何是道？南泉曰：平常心是道。师曰：还可趣向否？南泉曰：拟向即乖。师曰：不拟时如何知是道？南泉曰：道不属知不知。知是妄觉，不知是无记。若是真达不疑之道，犹如太虚廓然虚豁，岂可强为是非耶？师言下悟理。乃往嵩岳琉璃坛受戒。仍返南泉，留久之。众请住赵州观音院，一曰东院，道化大扬。昭宗乾宁四年十一月二日寂，寿一百二十，敕谥真际大师。见传灯录十。 　　 
