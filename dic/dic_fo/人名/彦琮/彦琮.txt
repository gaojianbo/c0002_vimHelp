(人名)北齐赵郡柏人(直隶唐山县治)人。姓李氏。十岁出家。改名道江。才藻清新。十二岁，游邺都，参讲席。十四岁，入晋阳，齐后召赴宣德殿，讲仁王经。齐亡。北周武帝召为通道观学士，侍讲大易老庄之书。师外假俗衣，内持法服，更名彦琮。及隋文帝为相，佛教稍兴。便为朝士讲般若经。年二十五落发。文帝受周禅。自此讲筵不绝。与陆彦师薛道衡等共着内典文会集。又为沙门撰唱导法，皆改正旧体，繁简得中。文帝见老子化胡画像怪之，师作辩教论，明道教之妖妄。西域经至，奉敕从事翻译。仁寿二年奉敕撰众经目录。寻又着西域传。又撰沙门名义论及别集上五卷。大业间，炀帝于上林园立翻经馆，使居之。于林邑获佛经五百六十四夹，一千三百五十余部，并昆仑书多梨树叶等，以送于馆，使师披览之。师并编叙目录，撰为五卷。又与裴矩共修缵天竺记。前后所译之经，凡二十三部一百许卷。并制序冠之经首。大业六年七月寂。年五十四。归葬柏人。所着有西域志十卷，达摩笈多传四卷，通极辩教论一卷，通学论一卷，善财童子诸知识录一卷，新译经序合一卷，辩正论，福田论，僧官论，慈悲论，默语论，鬼神录，愿往生礼赞偈等。出于历代三宝记，续高僧传，大唐内典录等。 　　 
