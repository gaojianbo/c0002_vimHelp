(人名)华严经入法界品曰：‘文殊师利在福城东住庄严幢娑罗林中，其时福城长者子有五百童子，善财其一人也，善财生时，种种珍宝自然涌出，故相师名此儿曰善财。’善财诣文殊师利所发心，从此渐次南行，参五十三知识而证入法界。探玄记十八曰：‘由此福报财宝相起立善财名，即善为因财为果，又生时宝现为财，后叹其行德为善。’禅寺山门阁上观音菩萨左边安善财童子之像，是取善财历访五十三知识于第二十七番遇观音大士闻法之因缘而为菩萨之胁士者。大法会行道之时，有执火舍前行之小法师二人，是曰定若沙弥，别名善财童子，但依童子之形而名也。止观一曰：‘常啼东请，善财南询，乐王烧手，普明刎头。’参照五十三参条。梵Sudhana。 　　 
