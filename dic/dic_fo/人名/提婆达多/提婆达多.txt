(人名)Devadatta，又作提婆达兜、禘婆达多、地婆达多、地婆达兜、调婆达多、调达、达兜，译曰天热，天授。斛饭王之子，阿难之兄，佛之从弟也。出家学神通，身具三十相，诵六万法藏，为利养造三逆罪，生堕于地狱。但其本地为深位之菩萨，于法华受天王如来之记别。释迦谱六曰：‘由中本起经云：调达，又云提婆达多。齐云天热。以其生时人天心皆忽惊热故。因为名。增一阿含云提婆达兜。’法华义疏九曰：‘提婆达多，是斛饭王子。提婆此翻为天，达多言热。以其生时诸天心热故，名天热。所以然者，诸天知其造三逆罪破坏佛法，见其初生心生热恼故，因以为名。’西域记六曰：‘提婆达多，唐言天授，斛饭王之子也。’十二游经曰：‘调达四月七日食时生，身长一丈五尺四寸。’ 　　 
