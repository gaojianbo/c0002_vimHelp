(人名)唐婺州乌伤悬(浙江义乌县治)人。一作东阳(浙江东阳县治)，傅大士六代孙也。字慧明，号左溪。九岁出家，如意元年，蒙敕度，配住东阳清泰寺。因就光州岸律师，受具足戒，寻学律仪。又博究经论，精通涅槃，常恨古人章疏之判断有不允当者。往会稽妙喜寺，与印宗禅师共商榷禅要，然未明大旨。因诣东阳天宫寺，从慧威研学精励，不患贫苦。达法华，净名，大论，止观等，通一宗之教迹。后就恭禅师，重修观法，又涉猎儒书，兼好道宗。而自以止观为入道安心之要，厌人世，好山林，随十八种物，行十二头陀，隐于浦阳左溪山(一作佐溪)，坐一室者三十余年。开元十六年，应婺州刺史王正容请，暂居城下，寻以疾辞还山，诲人不倦，颇勤讲学。细行修心，常徇律法之制。一日顾门人曰：吾六即道圆，万行无得，戒为心本，汝等师之。天宝十三年寂，年八十三。吴越王谥曰明觉尊者。以门人湛然为的嗣，新罗之法融，理应，纯英，亦悉弃旧学来投。尝撰法华经科文二卷。修治法华文句若干卷。事迹详见永嘉集，宋高僧传，释门正统等。 　　 
