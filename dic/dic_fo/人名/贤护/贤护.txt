(人名)Bhadrap&amacron;la，梵名曰颰陀，跋陀和，跋陀婆罗，跋陀罗波梨。或曰贤护长者，贤护菩萨，贤护大士。在家之菩萨也。玄应音义五曰：‘案移识经云：颰陀罗波梨，此译云贤护，亦云贤守。邻圣曰贤，固道称守。幻士经云：颰陀，此言仁贤。是王舍城在家菩萨也。’大宝积经百九卷贤护长者会第三十九曰：‘有一最大巨富商主长者之子，名颰陀罗波梨(随言贤护)。(中略)尔时世尊告阿难言：长老阿难！汝欲闻此颰陀罗波梨长者家中所有众乐事乎？乃至具足说其受于快乐果报，虽复忉利帝释天王犹不能及，况复人间。(中略)是长者子，凡有六万最大商主恒随彼后。(中略)其颰陀罗波梨家内恒常铺设六万上妙六合床榻，杂色被褥以覆其上，(中略)复有六万婇女，端正殊绝，身体柔软细滑，(中略)又其长者欲食之时，则有六万杂种羹臛饭，食微妙香美，犹如天厨无有异也。’佛说大乘菩萨藏正法经有‘贤护长者品。’又大方等大集贤护经一曰：‘王舍大城有优婆塞。名曰贤护。为众上首。’ 　　 
