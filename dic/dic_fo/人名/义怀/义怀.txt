(人名)宋永嘉乐清(浙江温州乐清县治)人。姓陈氏。世营渔业。长入景德寺为童行，天圣中，试经得度。初参金銮善，又谒叶县省，皆不契。仍东游至姑苏翠峰，谒雪窦重显，汲水担柴，辛惨练修，一日有所悟其机，偈曰：‘一二三四五六七，万仞峰头独足立，骊龙颔下夺明珠，一言勘破维摩诘。’显拊案称善印可。后出世于铁佛寺，提倡法要。其语曰：‘譬如雁过长空，影沈寒水。雁无留踪之意，水无留影之心。’显激赏以为类己。寻住越州天衣寺，凡五迁法席。所到皆兴其荒废，大振云门之法道。嘉佑五年寂，年七十二。世称曰天衣义怀。见续传灯录，佛祖通载等。 　　 
