(人名)舍利弗遇此乞眼婆罗门退失大乘者。智度论十二曰：‘如舍利弗于六十劫中，行菩萨道欲渡布施河时，有乞人来乞其眼，舍利弗言：眼无所住，何以索之？若须我身及财物者，当以相与？答言不须汝身及财物，唯欲得眼。若汝实行檀者，以眼见与。舍利弗出一眼与之。乞者得眼，于舍利弗前嗅之，嫌臭，唾而弃地，又以脚蹹。舍利弗思惟言：如此弊人等，难可度也，眼实无用，而强索之，既得而弃，又以脚蹹，何弊之甚！如此人辈，不可度也。不如自调，早脱生死。思惟是已，于菩萨道退，回向小乘。’又贤愚经六，弥勒所问本愿经，六度集经四等，均有婆罗门乞眼事。 　　 
