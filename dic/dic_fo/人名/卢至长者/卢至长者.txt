(人名)又作卢志长者，留志长者。佛在世中，舍卫城中有一长者，名卢至。家有巨财而悭贪，服弊衣，食糠菜，常为世人所笑。偶城中有节会，人民庄严舍宅，饮食歌舞，卢至归家，开宝库，取五钱，自念若在家食，则有母妻眷属，不可周遍，即以两钱买[麸-夫+少]，两钱酤酒，一钱买葱，自家中取盐一把，出城外，至一树下。见树下乌鸟多，恐来撮，即至冢间，复见猪狗，更逃避至空静处。酒中着盐和[麸-夫+少]而饮之，即时大醉起舞。歌曰：‘我今节庆会，纵酒大欢乐。逾过毗沙门，亦胜天帝释。’时天帝释在佛前，以方便开卢至宝库，悉施与世人。卢至不知所作，诣佛所。佛为说法度之。见卢至长者因缘经，法苑珠林七十七。 　　 
