(人名)Dharmagupta，比丘名。又作昙摩毱，昙摩德，昙摩屈多迦，昙无德，昙无毱多，皆梵音之楚夏耳，译曰法正，法镜，法藏，法护，法密等。佛灭后百年优婆毱多五弟子中之一。于律藏立一部，名为昙无德部。律名四分律。可洪音义三曰：‘昙摩毱律部师宗名，昙摩毱多，亦云昙无德，此云法镜，亦云法藏，即四分律部也。’戒本疏一上曰：‘昙摩毱多此云法正，律名四分。’又曰：‘梵音昙无德，昙摩德，与毱多，传有讹僻，唐言度之。同云法正，谓法正律主，明慧卓朗，除邪倒也。又言法护者，能兴建正法，不堕于时，即十八部中法护部是也。又言法镜者，能照达万法也。’饰宗记二本曰：‘昙无德者，部执疏中昙摩毱多，翻为法护，宗轮论中名法藏部。’大集经二十二曰：‘我涅槃后，有诸弟子受持如来十二部经，书写读诵，颠倒解义，颠倒宣说，以例解说，覆隐法藏，故名昙摩毱多。’ 　　 
