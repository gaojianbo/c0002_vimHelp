(人名)梵曰波栗湿缚P&amacron;r&sacute;va，又作波奢。付法传中第十祖。小乘有部众人，劝迦腻色迦王为婆娑结集者，即第四结集之人。其所以称胁者，西域记二曰：‘波栗湿缚，唐言胁，初尊者之为梵志师也。年垂八十舍家染衣，城中少年便诮之曰：愚夫朽老，一何浅智。夫出家者，有二业焉：一则习定，二乃诵经。而今衰耄，无所进取，滥迹清流，徒知饱食。时胁尊者，闻诸讥议，因谢时人而自誓曰：我若不通三藏理，不断三界欲，得六神通，具八解脱，终不以胁而至于席。(中略)绵历三岁，学通三藏，断三界欲，得三明智，时人敬仰，因号胁尊者。’玄应音义二十五曰：‘胁尊者，付法藏中波奢比丘，常坐者也。’付法藏传五曰：‘彼胁比丘，由昔业故，在母胎中，六十余年。既生之后，须发皓白，厌恶五欲，不乐居家，往就尊者佛陀密多，稽首礼足，求在道次。(中略)勤修苦行，精进勇猛，未曾以胁至地而卧，时人即号为胁比丘。’ 　　 
