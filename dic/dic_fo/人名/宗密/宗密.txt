(人名)华严五祖圭峰宗密禅师姓何氏。果州人。唐元和二年赴贡举，值遂州道圆禅师，因求披剃。一日，于任灌家赴斋，得圆觉经，诵未终，即感悟。圆曰：此经佛授汝耳，速参方去。后谒荆南忠，洛阳照，皆契印可。继览华严疏，欣然曰：吾逢圆觉，心地开通。今遇此疏，何其幸哉！乃以书达清凉，叙门人之礼。观国师答书印可曰：毗卢性海，与吾同游者，舍汝其谁欤。文宗诏赐紫衣。着有论疏九十余卷。会昌元年正月六日坐灭。其月二十二日奉全身于圭峰。荼毗得舍利，如玉。塔曰青莲。宣宗追谥定慧。 　　 
