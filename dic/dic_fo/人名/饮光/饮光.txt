(人名)迦叶之译名。自光饮蔽他微光之义。名为饮光有二义：一是祖先之姓，故名。一彼身有光明，故名。文句一下曰：‘摩诃迦叶，此翻大龟氏。其先代学道，灵龟负仙图而应，从德命族，故言龟氏。真谛三藏，翻光波，古仙人身光炎涌，能映余光使不现，故言光波，亦云饮光。迦叶身光，亦能映物。’法华义疏一曰：‘十八部论疏云：具足应云迦叶波。迦叶此云光，波此云饮，合而言之，故云饮光。饮光是其姓。上古仙人，名为饮光。以此仙人身有光明，能饮诸光令不复现。今此迦叶，是饮光仙人种，即以饮光为姓，从姓立名，称饮光也。又此罗汉，亦自有饮光事，其人身有金色光明。(中略)此金犹不及迦叶金色，是故亦名饮光。’ 　　 
