(人名)Subhadra，旧称须跋陀，译曰善贤，佛最后之弟子名。西域记六曰：‘苏跋陀罗，唐言善贤，旧曰须跋陀罗讹也。’慧琳音义十八曰：‘苏跋陀罗，阿罗汉名也，唐言善贤。是佛在世时，最后得度圣弟子也，即涅槃经中须跋陀罗是也。’拘尸那城之梵志也，寿一百二十，通四围陀经，聪明多智，得五神通，得非想非非想定，闻佛涅槃，往佛所，闻八圣道，遂成罗汉。涅槃经四十曰：‘佛告阿难：是婆罗林外有一梵志，名须跋陀，其年极老已百二十。虽得五通，未舍憍慢。’大般涅槃经下曰：‘拘尸城有一外道，年百二十，名须跋陀罗。聪明多智，诵四毗陀经。’智度论三曰：‘须跋陀梵志，年百二十岁，得五神通。’ 　　 
