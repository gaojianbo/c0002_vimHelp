(人名)宋四明山法智尊者知礼，字约言，后人依其所居号为四明大师。七岁出家，十五具戒，专学律部。太平兴国四年从宝云受天台之教观，淳化二年始受请，主干符。咸平六年，日本国遣寂照持源信法师问目二十七条请答释。天禧元年结同志修法华忏，三载期满，将焚身以供妙经，秘书监杨亿等致书止之。四年真宗闻高行。赐法智大师号，使住世宣教。六年正月寂，寿六十九。唐末之乱天台教籍多散逸，至螺溪义寂，虽遗文稍集，而学者犹晦于正宗。师于此时崛起，深达性具之旨，揭一家之正灯。称其法为山家正义，后学台教者多宗之。见佛祖统纪八。 　　 
