(人名)字子元，号无学，宋庆元府人，年十四至径山参佛鉴，年十七有所省悟。佛鉴寂后，遍历诸处。年三十六，了然大悟，更无余蕴。太傅贾似道，闻元道誉。引使住天台山真如寺，元开堂酬佛鉴之恩，居七岁，侵于北虏兵戈，去而至温州雁荡，兵役压温境，举众逃窜，元独兀坐堂里，虏首欲加刃，元不动，述一偈曰：乾坤无地卓孤筇。喜得人空亦法空。珍重大元三尺剑。电光影里斩春风。群虏感悔，作礼而退。明年还天台山，为天童寺首座。日本弘安二年建长寺缺席。平时宗发使币，求明宿，明州太守以元应之。弘安五年时宗创圆觉寺。请元为开山第一祖。同九年九月三日寂，寿六十一，谥曰佛光禅师。 　　 
