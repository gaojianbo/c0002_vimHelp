(人名)依叹佛功德而感得口中香气之比丘也。释门归敬仪曰：‘香口比丘，报由叹佛。正业所感，为人所名。’智度论十一曰：‘阿输伽王，一日作八万佛图，虽未见道，于佛法中少有信乐。日日请诸比丘入宫供养，日日次第留法师使说法。有一年少法师，聪明端正。次应说法，而在王边坐。口有异香，王甚疑怪。谓彼欲以香气薰王宫之人。语比丘言：口中有何等，开口看之。即为开口，无所有。与水使漱，香气如故。王问大德，新有此香耶？抑旧有之耶？比丘答曰：自迦叶佛时有之。问如何而有？答曰：我昔于迦叶佛法中为说法比丘，在大众中欢喜演说迦叶世尊无量之功德，自是以后，常有妙香出口中，世世不绝，恒如今日。’ 　　 
