(人名)东阳乌伤居士，傅翕，字玄风，年十六、娶刘氏，生二子，云普建普成。年二十四、遇梵僧嵩头陀知往因，结庵松山之双梼树间，自称当来解脱善慧大士。苦行七年，宴坐之间，见释迦金粟定光三佛。翕有神异，梁武帝敬重之。尝创轮藏，令转之者得大利。后世作轮藏者安父子三人之像。陈大建元年四月二十四日示寂。大士之心要，全为天台之一心三观。荆溪之止观义例曰：‘东阳大士，位居等觉，尚以三观四运而为心要，故独自诗曰：独自精，其实离声名。三观一心融万品，荆棘丛林何处生？独自作，问吾心中何所着？推捡四运并无生，千端万累何能缚？(中略)故知一家教门远禀佛经。复与大士宛如符契。’见佛祖统纪二十三，常云傅大士。 　　 
