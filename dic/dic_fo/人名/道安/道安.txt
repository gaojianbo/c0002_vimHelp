(人名)苻秦道安，常山扶柳人，家世世业儒，早丧父母。十二岁出家。神智聪敏，而形貌甚陋，不为师所重。数年驱役，安精勤不倦。后求经，师与一经，殆有一万言，安一日诵之，不差一字。师大惊，为授具戒。次使游方，入邺都，遇佛图澄师之。澄讲，则安每覆述，时人语曰：漆道人惊四邻。后历游诸处访道，于太行恒山创立寺塔。晋武帝宁康元年，避石氏乱，率弟子远等四百余人至襄阳，立檀溪寺铸佛像。武帝闻安名，资给厚禄，安固辞不受。晋太元四年，秦主苻坚取襄阳，得安。喜曰：吾以十万师取襄阳，得一人半，安公一人，习凿齿半人也。安至长安，僧徒数千人，大弘法化。坚欲取江南，安谏之，坚不听，攻之果大败。安注经，每求圣证。一日感长眉尊者来降，见所制钦叹。即宾头卢也。因日设供。安每与弟子法迈等于弥勒前立誓愿生兜率。秦建元二十一年寂，寿七十二。安生而左臂有肉隆起如印，时称印手菩萨。沙门姓释，注经开三分，皆由安始。见高僧传五。 　　 
