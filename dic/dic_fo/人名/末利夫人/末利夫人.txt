(人名)M&amacron;lika，舍卫国波斯匿王之夫人也，为自末利华园将来者，故号曰末利夫人。四分律十八曰：‘舍卫城波罗门耶若多有一婢，名黄头，常守末利园(高丽本作末利园明本作末罗园)。一日值如来入城乞食，黄头见佛相好，生信心，以食奉施佛，自为要誓，愿脱婢使而为王之夫人。后值王出游猎，时天暑，遥见其园驰就之。黄头见王，迎接引至凉处，敷衣使坐，供奉巧称王心。王知其聪明，请彼耶若多，聘为夫人，以自末利园中将来，号为末利夫人。’又曰摩利迦。译为鬘者。以彼在花园。为主常作花鬘，故名鬘者。又名胜鬘。毗奈耶杂事七曰：‘佛在劫比罗城多根树园时，释子大名有一婢，名明月。彼常在花园摘花结作胜鬘，上于大名，因号此女为胜鬘(与胜鬘经所说之夫人同名，但彼为夫人之女)，后以奉献食于佛之功德，为憍萨罗国胜光王(即波斯匿王)夫人，生恶生太子。’唯识述记八末曰：‘摩利迦名鬘者，即末利夫人也。此夫人之女名摩利室罗，即胜鬘也。’智度论则言：以供养须菩提比丘之故。论三十三曰：‘如末利夫人，供养须菩提故，得今世果报，为波斯尼示王后。’即末利夫人，为波斯匿王之后，生恶生太子及胜鬘夫人。 　　 
