(人名)福建建阳县人。姓蔡，字永觉。幼修儒学，二十岁补弟子员。二十五岁，闻僧诵法华经，叹曰：周孔之外，果别有一大事。自是留意教乘，博通经典。寿昌慧经，开法於邑之董岩，师随而参禅，四十岁落发。慧经迁化后，依止于同门之博山元来，受具戒。寻辞归闽。舟过剑津，偶闻僧诵法华经，廓然大悟。偈曰：金鸡啄破碧琉璃，万歇千休只自知。稳卧片帆天正朗，前山无复雨鸠啼。时明天启三年，九月，年四十六门也。崇祯六年，谒闻谷广印，受云栖祩宏之戒本。后归鼓山，大阐洞上宗风。立身如山岳，操行如冰霜，卫道拯世，福慧圆明，咸尊称为古佛之再来云。清顺治十四年十月七日寂。年八十。门下甚多，得法者惟为霖道霈而已。所着有楞严经略疏，金刚经略疏，般若心经指掌，四分戒本约义等十余种。见永觉贤公塔铭等。 　　 
