(人名)佛灭后二百年顷有迦旃延阿罗汉由大众部中独立一部，名说假部，又名多闻分别部。而此阿罗汉者，传为佛在世之迦旃延，入定保寿，而此时出定者也。宗轮论曰：‘次后于此第二百年，大众部中更出一部，名说假部。’同述记曰：‘旧释言：大迦旃延，先住无热池侧。佛入灭后，二百年时，方从彼出。至大众部中，于三藏教，明此是世尊假名而说，此是实义而说。大众部中，有不信者，亦有信者，遂别分部。此部即大迦多衍那弟子所弘通也。’三论玄义曰：‘于二百年中，从大众部更出一部，名多闻分别部。佛出世时，大迦旃延造论，解佛阿含经。至二百年，大迦旃延，从阿耨达池出(即无热池)，更分别前多闻部中义，时人有信其所说者，故云多闻分别部。’然则此迦旃延非发智论之作者也。 　　 
