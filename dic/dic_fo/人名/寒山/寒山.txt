(人名)宋高僧传十九(丰干传)曰：‘寒山子，世谓为贫子，风狂士也，幽止天台始丰县西七十里寒岩中。时国清寺有拾得者，寺僧使知事食堂。恒拾众僧残食菜滓，断巨竹为筒，投藏于内，若寒山子来，即负去。或经行廊下，或时叫唤凌人，或望空漫骂。寺僧不耐，以杖逼逐，则翻身抚掌，呵呵徐退。然其布襦零落，面貌枯瘁，以桦皮为冠，曳大木屐。初台州守闾丘，入寺问寒山，见之而拜。寺僧惊曰：大官何礼风狂夫？二人连臂笑傲出寺。闾丘复往寒岩访问：送衣裳药物。高声唱曰：贼我，贼退，便身缩入岩穴中，其穴自合。寒山有诗，题于山林间，集之成卷，云寒山诗集，行于世。’稽古略三曰：‘闾丘曰：天台国清有贤达否。丰干曰：寒山文殊，拾得普贤，宜就见之。闾丘入寺，拜二大士。二士走曰丰干饶舌，弥陀不识，礼我何为？’案闾丘者，闾丘胤也。 　　 
