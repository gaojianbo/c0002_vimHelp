(人名)禅林或安普庵像于佛殿背后，普庵为临济十二世之孙，牧庵忠禅师之法嗣，名印肃，号普庵，宋孝宗乾道五年入寂。初，师振化于袁洲之南泉山，道场之盛甲于天下，没后有灵，凡有祷者，其应如响。元朝加赠大德慧庆之号，因之号曰慧庆禅师。后元仁宗延佑年中南康沙门宗[王*忽]相姑苏城西五里许，创慧庆禅寺，建无量寿阁，祠佛及五百尊者像，阁后作普光明殿，安置普庵之像，士民翕然而求冥应云。见普庵肃禅师录，天如则禅师录，吴郡慧庆禅寺记。 　　 
