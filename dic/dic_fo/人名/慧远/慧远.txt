(人名)慧远有二人：一，庐山东林寺慧远，俗姓贾氏，雁门人。初学儒，二十一岁出家，以道安为师，达大乘之奥旨。时襄阳有寇乱，道安散徒众，远辞而至荆州，将往罗浮，抵浔阳，爱庐峰清静，住于山阴。时有沙门慧永，在西林寺，原为同门。永劝刺史桓伊兴东林寺，使远居之。于是隐士刘遗民雷次宗及沙门千数，由远游止，远乃与缁素百二十三人结白莲社，于无量寿佛像前修净业。着法性论，唱涅槃常住之说。出沙门不教王者论，张沙门之纲维。居庐阜三十余年，不出影山。送客每以虎溪为界。晋义熙十二年八月寂，寿八十三。见高僧传六。二，隋净影寺慧远，姓李氏，炖煌人。十三岁出家，二十岁就光统和上进具。承光二年，周武胜齐，行废教，远以死抗议之。及大隋受禅，再兴佛教。于杨都创净影寺。敕远居之讲说。英俊投学。远身长八尺五寸，腰九围。开皇十二年寂，寿七十。着诸经之疏，皆以四字为句。又撰大乘义章，佛法之纲要于此尽，诚释疏家之泰斗也。别于晋慧远而谓为小远。见续高僧传十。 　　 
