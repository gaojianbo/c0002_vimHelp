(人名)天台大师，名智顗，字德安，姓陈氏，其母梦吞白鼠而生师。卜者曰：白鼠者，龙所化也。七岁，喜往伽蓝，僧口授普门品，一遍成诵。十八岁就湘州果愿寺法绪出家，二十岁受具。初从慧旷学律，兼通方等诸经。陈文帝元嘉元年时，思禅师止光州大苏山，师往顶拜。思曰：昔日灵山，同听法华，宿缘所逐，今复来也。即示以普贤道场法，说法华四安乐行。师日夜自励，经二七日诵经，至是真精进，是名真法供养如来，身心豁然而入定，照了法华。思叹曰：非汝不证，非我不识，所入定者，法华三昧前方便，所发功德者，初旋陀罗尼也。纵令文字师千群万众亦不能穷汝辩，当于说法人中最为第一。陈光大元年同法喜等二十七人初至陈都金陵，时年三十。大建元年仪同三司沈君理请居瓦官寺，讲法华，乃一夏九月谈经玄义。止瓦官前后八载，讲大智度论，说次第禅门。陈大建七年秋九月始入天台安居佛陇。九年二月帝诏割始丰县调以充众费，遂创伽蓝，十年五月左仆射徐陵奏于朝，赐修禅寺之号。陈少主数数遣使请师于金陵，师出，止于金陵灵超寺，讲释论及仁王般若于太极殿，后移光宅寺。金陵既败，师往憩于庐山，隋开皇十一年晋王镇建康(即金陵)，遣使奉迎，师曰：我与晋王有宿缘，直赴之。此年十一月二十三日于总管府金城殿设千僧斋受菩萨戒，师谓王曰：大王纡遵圣戒，可名总持。王赞师曰：大师传佛法灯，宜称智者。十二年师至荆州，为报地恩于当阳县玉泉山建立精舍，赐额云一音，重改玉泉。十三年夏四月于玉泉寺说法华玄义，十四年夏四月又说摩诃止观，晋王入朝，师亦辞归天台。十七年冬十月，晋王归藩，遣使入山奉迎，师随使出山，至石城，乃有疾。曰：石城是天台西门，大佛是当来灵场，处所既好，宜最后用心。右胁西向卧，专称弥陀般若观音，又唱法华无量寿二经，为最后闻思。弟子智朗请曰：不审师何位，此处没，将生何处？师曰：不领吾众，必得六根净(十信位即相似即)，为他损己，是五品位，汝何问生，吾诸师友观音侍从，皆来迎我。诫维那曰：人命将终，闻钟磬声则增正念，唯长唯久，气尽为期。言讫，跏趺唱三宝名，如入三昧，时开皇十七年十一月二十四日未时也，寿六十。见智者大师别传，唐高僧传十七。谧法空宝觉灵慧尊者，世称天台大师，称其宗为天台宗。 　　 
