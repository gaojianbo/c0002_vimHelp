(人名)与断见外道之弊宿梵志论议遂使彼屈服而为优婆塞。长阿含经第七弊宿经曰：‘时童女迦叶，在斯婆醯村北，尸舍婆林住。时有婆罗门，名曰弊宿，止斯婆醯村。此村丰乐，民人众多，树木繁茂。波斯匿王，别封此村，与婆罗门弊宿，以为梵分。’然与此同本异译之中阿含经十六蜱肆经曰：‘一时尊者鸠摩罗迦叶，游拘萨罗国，与大比丘众俱，往诣斯惒提，住彼村北尸摄惒林。尔时斯惒提中，有王名蜱肆。’鸠摩罗，此译童子，即童子迦叶也。然则所谓童女者殆误。僧祇律十九曰：‘王舍城中有姊妹二人妊身未产，信佛出家，诸比丘尼见其腹相便驱出。以是因缘往白世尊，佛言在家妊身者无罪。此比丘尼后生男儿字童子迦叶，年至八岁。出家修道，成阿罗汉。’五分律九曰：‘童子迦叶，不满二十受具足戒。比丘生疑，佛言今听数胎中岁足为二十，若犹不满，又听以闰月足。’ 　　 
