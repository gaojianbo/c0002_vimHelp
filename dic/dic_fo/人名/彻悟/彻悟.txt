(人名)清代乾嘉时人。名际醒，字彻悟。一字讷堂。京东丰润县人。俗姓马氏。投三圣庵荣池老宿薙发。于性相二宗三观十乘之旨，靡不通达。乾隆三十三年冬参广通粹如纯翁，乃印心焉。是为临济三十六世，磬山七世也。尝慕永明延寿禅师之为人，遂栖心净土，主张莲宗。日限尺香晤客，过此惟礼拜持念而已。师每当说法，如瓶泻云兴，辩才无碍，莲宗之风大扇。当时为法门第一人。嘉庆十五年十二月十七日，西向合掌，端坐念佛，见佛垂引而化。年七十岁。所着有示禅教律，念佛伽陀行于世。见彻悟语录下。 　　 
