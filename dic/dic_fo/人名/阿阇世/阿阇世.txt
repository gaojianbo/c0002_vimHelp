(人名)又作阿阇贳。王名。旧称阿阇世。新称阿阇多设咄路Aj&amacron;ta&sacute;atru，译曰未生怨。佛在世之顷，摩竭陀国王舍城之治者。父名频婆娑罗，母曰韦提希。韦提希怀胎时，相师占之，谓此儿生必害父，因之名曰未生怨。未生以前结怨之意也。西域记九曰：‘阿阇多设咄路王，唐云未生怨，旧云阿阇世，讹也。’又名婆罗留支。译曰折指。父王闻相师之言，与夫人共谋于生日从楼上落于地，而阿阇世仅损指未死，故名折指。法华文句五曰：‘阿阇世者，未生怨，或呼为婆罗留支，此云无指。’同记曰：‘言未生怨者，母怀之日，已常有恶心于瓶沙王。未生已恶，故因为名。无指者，初生相者言凶，王令升楼扑之，不死，但损一指，故为名也。’又名善见。涅槃经曰：‘提婆达多语善见太子，言国人骂汝为未生怨。善见言：何故名我为未生怨？谁作此名？达多言：汝未生时，一切相师，占言是儿生已，必杀其父，是故外人悉号汝为未生怨。一切内人护汝心，故谓善见。’阿阇世既长，近恶友提波达多，幽囚父母。见观无量寿经。即位后并吞诸小国，威震四邻，建一统印度之基。后因害父频婆娑罗王之罪遍体生疮，至佛所忏悔，即平愈(见涅槃经十九)，遂归依释迦。佛灭后，五百罗汉，结集佛说。王为之护法。佛教之兴。与有力焉。普超经曰：‘阿阇世从文殊忏悔，得柔顺忍。命终，入宾吒罗地狱，即入即出，生上方佛土，得无生忍。弥勒出时，复来此界，名不动菩萨，后当作佛，号净界如来。’ 　　 
