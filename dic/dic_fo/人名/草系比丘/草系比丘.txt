(人名)佛在世时，有比丘，为贼以生草系之。比丘恐坏其生草，而不解缚，自待饿死。一切有部目得迦六曰：‘佛在室罗伐城，时诸苾刍在跋蹉国，游行人间为贼所执。贼相告曰：仁等今可净诸苾刍。是时贼中有一先是苾刍相近住人。告诸伴曰：何劳杀此，应以连根茅草可急缚之，令其饥渴自饿而死。时彼群贼即以茅草缚诸苾刍弃之而去。时跋蹉国王名乌陀延，为猎所出，遇到其所，告从臣曰：此是鹿熊耶？走骑观察，乃见苾刍。问言：仁是何类？苾刍答曰：是出家者。于何类中？是释迦子。何为住此？答：我被贼缚。以何物缚？曰生草。王曰：何不拔起？报曰：世尊为我制其学处，若复苾刍坏生草木得波逸提迦。王即下乘，自手解放，各施三衣。’贤愚经四，庄严论三亦引之。梵网经下曰：‘若佛子，护持禁戒。行住坐卧日夜六时，读诵是戒。犹如金刚，如带持浮囊欲渡大海，如草系比丘。’涅槃经二十六曰：‘宁舍身命不毁禁戒如草系比丘。’ 　　 
