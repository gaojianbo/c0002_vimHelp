(人名)佛祖历代通载二十六曰：‘沙门赞宁，随钱王归朝(指宋太祖时)，姓高氏，其先渤海人。唐天佑中，生于吴兴之德清金鹅别墅，出家杭之祥符，习南山律，著述毗尼，时人谓之律虎。文学日茂，声望日隆。武肃诸王公族咸慕重之，署为两浙僧统，赐号明义宗文。兴国三年，太宗闻其名，召对滋福殿。延问弥日，改赐通惠，诏修大宋高僧传三十卷，及诏撰三教圣贤事迹一百卷。初补左街讲经首座，知西京教门事。咸平初，加右街僧录。又着内典集一百五十卷，外学集四十九卷。内翰王禹偁作文集序，极其赞美云。至道二年示寂，葬龙井坞焉。’十国春秋拾遗曰：‘近世释子，多务吟咏，惟赞宁独以著书立言，尊崇儒术。为佛事故，所着驳董仲舒繁露二篇，难王充论衡三篇，证蔡邕独断四篇，斥颜师古正俗七篇，非史通六篇，答杂斥诸史五篇折海潮论兼明录二篇，抑春秋无贤臣论一篇。为王禹偁所激赏。’余详释氏稽古略四。 　　 
