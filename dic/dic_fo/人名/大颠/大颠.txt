(人名)传灯录十四谓石头迁法嗣潮州大颠，初参石头。石头问师曰：那个是汝心？师曰：言语者是。便为石头喝出。经旬日，师却问曰：前者既不是，除此外何者是心？石头曰：除却杨眉动目将心来。师曰：无心可将来？石头曰：元来有心，何言无心，无心尽同谤。师言下大悟。后辞师隐居潮州灵山。学者四集。潮州府志曰：‘宝通，号大颠。俗姓陈氏，或曰杨姓，先世为颖川人。生于开元末，大历中，与药山惟俨并师事惠照于西山。即复与之同游南岳，参石头。正元六年，开辟牛岩，立精舍，蛇虎皆远遁。七年又於邑西幽岭下创建禅院，名曰灵山，出入猛虎随之。时已大悟宗旨，得曹溪之绪，门人传法者千余人，自号为大颠和尚。元和十四年，刺史韩愈贬潮州。远地无可与语，闻大颠名，召至，留十余日，谓其能外形骸，以理自胜为难得。因与往来，及祭海神，至潮阳，遂造其庐。未几移袁州，复留衣服为别。长庆四年，一日告辞大众而逝，年九十三。所着有般若波罗蜜多心经及金刚经释义，又尝自写金刚经千五百卷，法华维摩经各三十部，藏之山中。墓塔在灵寺左，唐末有贼发其塔，骨髀尽化，惟舌根犹存如生。复瘗之，号瘗舌冢。宋至道中，乡人又发视之，惟见舌镜而已，乃叠石藏之如故，又号为舌镜塔。’ 　　 
