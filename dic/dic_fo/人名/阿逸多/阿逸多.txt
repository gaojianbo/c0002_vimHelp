(人名)Ajita，旧称阿逸多，阿嗜多。新称阿氏多，阿制多。译曰无能胜，最胜之义。是弥勒菩萨之字。维摩经什注曰：‘弥勒，姓也。阿逸多，字也。南天竺婆罗门子。’玄应音义二十六曰：‘阿氏多，此云无胜，旧言阿嗜多，或作阿逸多，皆讹也。是弥勒今生名也。’慧苑音义上曰：‘阿逸多，正云阿制多，此曰无能胜也。’慈恩之阿弥陀经疏曰：‘阿逸多菩萨者，依新译称赞净土经，翻为无能胜，或言弥勒，此言慈氏。由彼多修慈心，多入慈定，故言慈氏。修慈最胜，名无能胜。’ 　　 
