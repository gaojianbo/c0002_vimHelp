(人名)河西金城(陕西南郑县治)人。姓赵。少年时，家门为胡虏所灭，往凉州出家。初名慧智。后至平城就玄高，为其弟子。北魏武帝用崔皓寇谦之言，禁私养沙门及巫觋，捕玄高慧崇等。师因脱走，将至孟津，遇追骑，投河中，仅以身免，遂渡黄河，涉扬子江，达扬州。时刘宋元嘉二十二年也。文帝深加礼重，请为太子师。师固辞，迁荆州，止于长沙寺。时有西域沙门功德直，为师译菩萨念佛三昧经六卷，无量门破魔陀罗尼经一卷。师刊正文义，辞旨婉密。刘宋末，至成都，居大石寺。寺有阿育王塔。中藏大石钵。钵量可容数十斛，上建五层木浮图以覆之。师乃自画金刚密迹等十六神像。后游西界，望岷岭，见岷山郡北广阳县界有齐后山，遂有终焉之志。仍入山结草庵，萧齐建元元年，建立伽蓝，名齐云寺。时传琰镇成都，敬师高风。师乃致书，附齐后山赞一颂。琰即具表闻于高帝。敕给百户。及萧齐武帝即位，司徒文宣王启迎师至京师，惠文太子亦发使请之。于是泛舟东下，中途罹疾，止京师灵根寺者少时。永明二年寂。年六十九。葬于钟山。师明经律，深达禅要，占记无不验，诸子多所该涉。尝慨华严文旨浩博，未有义释，励精研思，遂作其疏。盖为华严疏释之嚆矢。又善三论，学者宗之。所着诃梨跋摩传一篇，存。详见出三藏记集，梁高僧传等。 　　 
