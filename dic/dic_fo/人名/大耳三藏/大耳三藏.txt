(人名)唐代宗时，有西天之大耳三藏到京。云得他心慧眼。帝敕使与忠国师试验。三藏方见师，便礼拜而立于右边。师问曰：汝得他心通耶？对曰：不敢，师曰：道老僧即今在什么处？曰：和尚是一国之师，何得却去西川看竞渡？师再问汝道老僧即今在什么处？曰：和尚是一国之师，何得却在天津桥上看弄猢狲？师第三问语亦同前。三藏良久而罔知去处。师叱曰：这野狐精他心通在什么处？三藏无以对。见传灯录五忠国师章。 　　 
