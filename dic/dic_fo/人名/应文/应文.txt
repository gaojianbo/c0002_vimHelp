(人名)讳允炆。明太祖之孙，懿文太子之长子，即建文帝也。燕王迫金川门，帝将自尽。王钺曰：先帝升遐时，附一箧，命临大难时发之。即进一红箧，封锁甚严。帝碎箧观之，内有度牒三叶，一云应文，二云应能，三云应贤。并有袈裟，帽鞋，剃刀及白金十锭。帝曰：命也。即令程济祝发，改名应文。时杨应能，叶希贤，亦祝发，各改名易衣，取牒从鬼门逃。暮至神乐观，明朝向溧阳而去。自是经湖湘入蜀，游云南。后还闽，入广西横州南门寿佛寺，住十五年。寻寓南宁一萧寺，落魄过三十九年。时正统五年，年六十四，恩州知事岑瑛，闻之于京师，赐号老佛，迎入西内。途中赋诗曰：流落江湖四十秋，归来不觉雪盈头。乾坤有恨家何在，江汉无情水自流。长乐宫中云影暗，昭阳殿里雨声愁。新蒲细柳年年录，野老吞声哭未休。后寂于宫中。弘治中，谥恭仁康定景皇帝。见明高僧传三，续释氏稽古略三，元明清史略二等。但明高僧传等，其名作应能，恐误。 　　 
