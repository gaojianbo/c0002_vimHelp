(人名)昔有五王，共相往来，其最大者字普安，习菩萨行，余四小王常习邪行。大王欲度之，呼四王，共娱乐七日，及还，语四王言：卿等各说所乐之事。一王言：我愿欲得阳春三月树木荣华游戏原野。一王言：我愿得欲常作国王。鞍马服饰，楼阁殿堂，官属人民，围绕左右。晃晃昱昱，推钟鸣鼓，出入行来，路人倾目。一王言：愿得好妇好儿端正无双，互相娱乐，极情快乐。一王言：愿我父母常在，多有兄弟妻子，罗列好衣美食，以恣其口，素琴清衣共相娱乐。王一一说其非长久之乐事。四王俱问王乐何事？王言：我乐不生不死不苦不乐不饿不渴不寒不热存亡自在，此是我乐。于是五王共诣佛所，佛为说八苦，诸王及侍从百千万人皆证须陀洹果。见五王经，法华文句记三。 　　 
