(人名)毗舍离国长者之名。尝入维摩方丈，听不二法门。请西方三尊，救国内恶疫。禅宗之山门阁上。观音右边，安置长者之像者，即为其请三尊也。维摩经香积佛品曰：‘于是长者主月盖，从八万四千人来入维摩诘舍。’同注八：‘什曰：彼国无王，唯五百居士，共治国政。今言主者，众所推也。’请观世音菩萨消伏毒害陀罗尼咒经曰：‘时毗舍离大城之中，有一长者，名曰月盖。与其同类五百长者，俱诣佛所。到佛所已，头面作礼，却住一面。白佛言：世尊！此国人民，遇大恶病。良医耆婆，尽其道术，所不能救。唯愿世尊，慈愍一切，救济病苦，令得无患。尔时世尊，告长者言：去此不远正主西方，有佛世尊，名无量寿，彼有菩萨，名观世音及大势至，恒以大悲，怜愍一切，救济苦厄。汝今应当五体投地，向彼作礼，烧香散华，系念数息，令心不散。经十念顷，为众生故，当请彼佛及二菩萨。说此语时，于佛光中，得见西方无量寿佛并二菩萨。如来神力，佛及菩萨，俱到此国，往毗舍离，住城门阃。(中略)尔时毗舍离人，即具杨枝净水，授与观世音菩萨。大悲观世音，怜愍救护一切众生故，而说咒曰：(中略)毗舍离人，平复如本。’ 　　 
