(人名)唐朗州德山院释宣鉴，姓周氏，剑南人。幼出家，深明经律，最达金刚经，时称为周金刚。不信南方禅宗之道，山欲破碎之。负金刚经疏钞到沣州。见一婆子卖油[米*兹]，欲买之作点心。婆指其担云：这个是甚么？师曰：金刚经疏钞。婆云：我有一问，若道得，我当供上座油[米*兹]。若道不得，别处买去。师云：但问。婆云：经中道过去心不可得，未来心不可得，现在心不可得，上座欲点那个心？师无语。婆遂指使去参龙潭。直之沣州龙潭寺至法堂曰：久闻龙潭，到来潭又不见，龙又不现。龙潭和尚引身屏风后云：子亲到龙潭矣。师无语。一夕侍立久。潭云：更深何不下去？师便出。却回云：外面黑。潭点纸烛度与之。师拟取。潭即吹灭之。师当下大悟礼拜。翌日悉焚经疏。辞抵沩山，复还住沣阳三十年，遭武宗废教隐独浮山石室。宣宗大中初，武陵刺史薛延望坚请居德山。其道峻崄，棒杀天下衲子。咸通六年寂，寿八十四。见宋高僧传十二，传灯十五，会元七。 　　 
