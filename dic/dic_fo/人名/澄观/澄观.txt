(人名)唐代州五台山清凉寺澄观，嗣贤首，弘华严宗。初居五台山大华严寺，作新华严经疏二十卷。自兴元元年正月至贞元三年十二月而毕功。四年正月寺主贤林请讲新疏。七年河东节度使复请使于崇福寺讲新疏。德宗下诏入都。使与罽宾般若三藏译四十华严经。译成，诏使作疏。师于终南草堂寺编成十卷进呈。天和年中寂，寿七十余。初德宗诞节，讲经于内殿，以妙法清凉帝心，遂赐号清凉法师，礼为教授和上。元和五年。宪宗问华严法界之旨，豁然有得，加号大统清凉国师。师身长九尺四寸，垂手过膝，历九朝，为七帝之门师。师去贤首百余年，遥禀其旨，所着疏记四百余卷，宰相裴休奉敕作碑。见宋高僧传五，佛祖统纪二十九。 　　 
