(人名)又曰月光儿。其父德护为摩揭陀国王舍城之长者，不信佛，听六师之言，作火坑欲害佛，其子月光童子谏止之，亦不听。后见佛到，火坑变而为凉池，心大悔责。归佛，得须陀洹果。佛与月光童子以成佛之记。且说佛灭后当作支那国王，兴隆三宝。德护长者经下曰：‘又此童子，我涅槃后，于未来世，护持我法。(中略)于当来世佛法末时，于阎浮提支那国内，作大国王，名曰大行，能令支那国内一切众生信于佛法种诸善根。时大行王，以大信心大威德力，供养我钵，于尔数年，我钵当至沙勒国，从尔次第至支那国。’(历代三宝纪十二又引此经)。佛说申日经曰：‘佛告阿难：我般涅槃千岁已后，经法且欲断绝。月光童子，当出于秦国作圣君，受我经法，兴隆道化。秦土及诸边国鄯善、乌苌、归玆、疏勒、大宛、于填、及诸羌虏夷狄，皆当奉佛尊法，普作比丘。’此童子为月灯三昧经之对告众。其异译月明菩萨经称为月明童男。宝雨经一曰：‘尔时东方有一天子，名曰月光，乘五色云，来诣佛所。右绕三匝，顶礼佛足，退坐一面。佛告天曰：汝光明甚为希有。(中略)由汝曾种无量善根因缘，今得如是光明照曜，天子！以是缘故，我涅槃后，最后时分，第四五百年中，法欲灭时，汝于此赡部洲东北方摩诃支那国，位居阿鞞跋致，实是菩萨故，现女身为自在主。经于多岁，正法治化，养育众生，犹如赤子，令修十善。能于我法广大住持，建立塔寺，又以衣服饮食卧具汤药供养沙门，于一切时常修梵行，名曰月净光。’ 　　 
