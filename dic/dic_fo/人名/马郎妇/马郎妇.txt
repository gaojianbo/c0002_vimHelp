(人名)观音菩萨化为马郎之妇称曰马郎妇。唐元和年中陕右有一美女，人见其姿貌欲求为配。女曰：我亦欲有归，但一夕能诵普门品者事之。黎明彻诵者二十人。女曰：女子一身岂能配众？应诵金刚经。旦通诵者犹十数人。女复授以法华经七卷，约三日，至期独马氏子能通经，女使具礼成姻。马氏迎之。女曰：适体中不佳，俟少安相见。客未散而女死，即坏烂。葬之数日有老僧杖锡谒马氏。问女所由，马氏引之于葬所。僧以锡拨之，尸已化，唯黄金锁子骨存。僧以锡挑骨，谓众曰：此圣者也，愍汝等障重故设方便化汝等耳，语已飞空去。由此陕右奉佛者多。泉州粲和尚赞曰：丰姿窈窕鬓敧斜，赚杀郎君念法华。一把骨头挑去后，不知明月落谁家。’见释氏稽古略三。 　　 
