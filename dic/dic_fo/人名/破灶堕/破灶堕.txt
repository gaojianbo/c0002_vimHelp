(人名)唐嵩岳破灶堕和尚，不称名氏，言行难测，奉事嵩岳慧安禅师，号为老安。山坞有庙，甚灵，殿中唯安一灶，烹杀物命甚多。师一日领僧入庙，以杖敲灶三下。云：咄，此灶只是泥瓦合成，圣从何来，灵从何起，恁么烹宰物命。又打三下，灶乃倾破堕落。须臾有一人，青衣峨冠，忽然投拜师前。师曰：是什么人？云我原为此庙灶神，久受业报，今日蒙师说无生法，得脱此处，生在天中，特来致谢。师曰：是汝本有之性，非吾强言。神再礼而没。此师素不称名，由此全取他名，号为破灶堕。见宋高僧传十九、传灯录四。 　　 
