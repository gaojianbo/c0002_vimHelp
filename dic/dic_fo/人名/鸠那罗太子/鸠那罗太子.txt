(人名)阿育王之子，以眼可爱似鸠那罗鸟故，故名。阿育王经四曰：‘阿育王命诸大臣而语之言：汝等尝见此儿眼不？诸臣答言：臣于人中，实所未见。于雪山有鸟，名鸠那罗。此鸟之眼，与甚相似。(中略)即以鸟名，而以名儿。’然西域记三曰：‘拘浪拏。’阿育王息坏目因缘经：‘作法益。’太子为正后所生，容貌甚美。正后既没，继室憍淫，私逼太子。太子泣谢罪。继母恨之，说阿育王出太子，令镇咀叉始罗国。继母后矫王命责太子，抉其两目，放之于野。太子既失明，流离至父之都城，夜鼓箜篌悲吟。王闻其声，疑是太子，引见盲人问之，太子悲泣告以实。王知系继室所为，加以严刑。导太子诣菩提树伽蓝，瞿沙阿罗汉下，请其法力，医盲。见阿育王经四，阿育王息坏目因缘经，西域记三，经律异相三十三。 　　 
