(人名)Mahendra，译曰大帝。阿输迦王之弟。有罪，王欲刑之，乃请王宽七日，使进王之珍羞，每一日使守者唱曰：已过一日，余有六日。乃至至第七日，遂证圣果。后至锡兰始传正法。西域记八曰：‘无忧王有同母弟，名摩醯因陀罗，唐言大帝。’同十一曰：‘僧伽罗国，先时唯宗淫祠。佛去世后第一百年，无忧王弟摩醯因陀罗，舍离欲爱，志求圣果。得六神通，具八解脱。足步虚空，来游此国。弘宣正法，流布遗教。’以上西域记摩醯因陀罗之记事，乃阿育王弟帝须之事迹，与王子摩呬陀之事迹混同为一者，误也。盖得罪于王而出家悟圣者为帝须。若夫至锡兰之布教者，第三结集后各地有传道师派遣之事，王子摩呬陀，将法来此岛。史迹昭然。无挟疑之余地也。 　　 
