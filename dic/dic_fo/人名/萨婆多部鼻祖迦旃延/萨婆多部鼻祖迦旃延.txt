(人名)智度论二曰：‘佛后百年，阿输迦王，作般阇于瑟大会。诸大法师，论议异故，有别部名字。从是以来，展转至姓迦旃延婆罗门道人，智慧利根，尽读三藏内外经书。欲解佛法，故作发智经八犍度。’是即发智论也。光记一曰：‘至三百年末，迦多衍尼子造发智论，二万五千颂。’婆薮槃豆传曰：‘佛灭后五百年中(了义灯一，作三百年)，有阿罗汉，名迦旃延子。母姓迦旃延，从母为名。先于萨婆多部出家，本是天竺人，后往罽宾国。罽宾在天竺西北，与五百阿罗汉及五百菩萨，共撰集萨婆多部阿毗达磨，制为八伽兰他，即此世间云八犍度，(中略)亦称此文为发慧论。’案迦旃延之年代槃豆传之五百，照了义灯之文，则五为三之写误也。考其他诸书皆为三百年出世，且以之为上座部小乘初分为二之源由。宗轮论曰：‘其上座部经尔所时，一味和合(谓阿输迦王时，小乘初分上座大众二部以来)。三百年初，有少乖诤，分为两部。一说一切有部，亦名说因部。二即本上座部，转名云山部。’同述记曰：‘上座部本弘经藏，以为上首，以律对法，为后弘宣。(中略)至三百年初，迦多衍尼子出世，于上座部出家。先弘对法，后弘经律。既乖上座本旨，所以斗诤纷纭，名少乖诤。’三论玄义曰：‘从迦叶至寝者柯，二百年已来无异部。至三百年初，迦旃延尼子出世，便分成两部：一上座弟子部，二萨婆多部。’ 　　 
