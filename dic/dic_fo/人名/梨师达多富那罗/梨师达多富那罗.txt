(人名)梨师达多，此云仙授，或翻仙施，又云仙余。谓从仙人边求得子故也。富那罗，又名富兰那，此翻故旧，或云宿旧。是仙授之兄。此兄弟二人，是波斯匿王大臣，于拘萨罗国，钱财巨富，无与等者，而能于佛及四部众等共受用，不计我所。杂阿含经曰：‘富兰罗专修梵行，离欲清净，不着香华，远诸凡鄙，持戒为胜。梨师达不专精梵行。然其智足达四圣谛，智慧为胜。后时二俱命终。佛记二人，一持戒胜，一智慧胜，二俱同生，一趣同，一受生同，于后世得斯陀含，生兜率天，一来世间，尽苦边际。’具德经曰：‘而于信心中能具大智慧，仙授乌波萨哥是。于信心中能持梵行，布啰拏乌波萨哥是。’乌波萨哥即优婆塞，布啰拏即富那罗。 　　 
