(人名)华严四祖。清凉国师，讳澄观，字大休，山阴人，姓夏侯氏。身长九尺四寸，垂手过膝，口四十齿，目光夜发。昼乃不眴，日记万言，七行俱下，才供二笔。年十一，出家。尝以十事自励，尝问径山钦西来宗旨，默受印记。住五台山，疏华严经。后居京师，德宗迎入内，赐号清凉国师。生历九朝，为七帝门师。开成三年，坐逝。寿百二十岁。塔于终南，名曰妙觉。后有僧至阙，言在葱岭见金神取华严菩萨大牙归供养耳。有旨启塔，貌如生，而失二牙。佛祖统纪二十九曰：‘初德宗诞节，召讲经内殿，以妙法清凉帝心，遂赐号清凉法师。’释氏稽古略三曰：‘帝顾谓群臣曰：朕之师，言雅而简，辞典而富，能以圣法清凉朕心，仍以清凉赐为国师之号。’ 　　 
