(人名)Vasubandhu，梵名婆薮槃豆，又曰婆修槃陀，译曰天亲，新作伐苏畔度，译曰世亲。波薮译曰世天，毗纽天之异名也。以父母求世天亲爱而名。或言为天帝之弟，故名天亲，婆薮槃豆传曰：‘婆薮槃豆者，北天竺富娄沙富罗国(译曰丈安国)人，佛灭后九百年而出，兄弟三人，皆名婆薮槃豆，长兄别称阿僧伽(译曰无着)，小弟别称比邻持跋婆(比邻持母名，跋婆译曰儿)，中子独以通名称。初于阿踰阇国萨婆多部出家，研学小乘既通大毗婆沙论之义，为众讲之，一日作一偈，共作六百偈，称为俱舍论。后用无着之示诲，忏悔小执之非，欲断舌谢其罪。无着云：汝既以舌诽谤大乘，更以此舌赞大乘可也。于是造唯识论等诸大乘论，弘宣大教，寿八十，寂于阿踰阇国。’付法藏传六曰：‘尊者阇夜多临灭度时，告比丘婆修槃陀：无上妙法，今付属汝，汝当至心护持。婆修盘陀受教，解一切之修多罗，广化众生。’百论序疏曰：‘婆薮云天亲，天亲者天帝之弟也。生于阎浮提而伏修罗，是割那舍阇人，云丈夫国。原为小乘学，通五百部之小乘。兄阿僧伽是大乘人，见弟盛弘小乘而覆大道，特现病曰：汝罪过深重，我为之病。弟曰若尔则是舌之过，当断舌。曰：不如更造大乘论而宣流大道。于是作五百部之大乘论，时人呼为千部论主。’西域记五曰：‘伐苏畔度菩萨，唐言世亲，旧曰婆薮槃豆。译曰天亲，误也。’ 　　 
