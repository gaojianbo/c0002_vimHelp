(人名)元崔氏女子名法珍。后出家为尼。法名弘道。明刻方册大藏缘起，陆光祖序云：‘昔有女子崔法珍，断臂募刻藏经，三十年始就绪。当时檀越，有破产鬻儿应之者。圣朝道化宏广，越前朝远甚，岂无胜心豪杰乎！不能倡而成之，而诿以为难。是丈夫之志，不如一女子也。’又冯梦祯序云：‘宋元间，除京板外，如平江之碛砂，吴兴之某寺，越之某寺某寺等，俱有藏板，不啻七八副，法道之盛，此其一端。迨国朝，仅有两京之板，(中略)因记碛砂藏板缘起，弘道尼断臂募化，弘道化后，其徒复断臂继之。更三世，其愿始满。吾侪丈夫，不能深心荷担大法，镂板流通，反一女子之不若。即生清世，遇佛乘，空手入宝山，岂不愧死。’ 　　 
