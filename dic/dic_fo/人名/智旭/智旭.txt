(人名)名智旭，字蕅益，自号八不道人。从所居而曰灵峰。父岐仲，持白衣观音咒祈子，母金氏，梦大士抱子授之而生，时明万历二十七年五月三日也。初学儒，以圣学自任，作辟佛论数十篇。十七岁阅莲池大师自知录叙及竹窗随笔，取论焚之。二十岁丧父，读地藏本愿经发出世之心，日诵佛名。居三年，闻一法师讲首楞严经，至空生大觉，忽生疑不能得，遂于像前发四十八愿，决心出家。天启二年三梦憨山，时憨山在曹溪，不能往从，从憨山之徒雪岭剃度。寻往云栖听古德讲唯识论，疑与首楞严之宗旨不合，请问。古德云：性相二宗不许和会。心怪之曰：佛法岂有二耶？遂入径山参禅，性相二宗，一时透彻。旭见律学退废，以兴律为任，既述毗尼集要，寻欲注梵网经，于佛前拈阄以决所宗，得天台宗，于是究心台部，而不肯为台宗子孙，以近世之台宗禅宗贤首慈恩各执门庭不能和合也。晚住灵峰，生平著述合有四十余种，顺治十一年正月二十一日寂，寿五十七。尝曰：生平行履，百无一长，独有大菩提心，忘身为人，舍己从人，为堪质之于三世慈尊者。见灵峰宗论。师之灵峰二十景颂中大雄峰颂曰：‘鹫岭遥传秪一传，由来吾道贵闻知。但从龙树通消息，不向黄梅觅破衣。’ 　　 
