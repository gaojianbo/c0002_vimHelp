(人名)名道林，唐杭州人，九岁出家，二十一岁于荆州果愿寺受戒。至京师谒径山道钦禅师而契悟心要。后南归，见秦望山有长松，枝叶繁茂，盘屈如盖，遂栖止其上。故时人谓之鸟窠禅师。有鹊巢于侧，人又曰鹊巢和尚。元和年中，白居易出知杭州。闻师之道，见师栖止巢上，乃问曰：师住处甚险？师曰：太守危险尤甚。曰：弟子位镇山河，何险之有？师曰：薪火相交，识性不停，得非险耶。曰：佛法大意如何？师曰：诸恶莫作，众善奉行。曰：三岁孩儿也解恁么道。师曰：三岁童儿虽道得，八十老翁行不得。居易颔叹，数从问道，穆宗长庆四年二月十日跏趺而化，敕谥圆修禅师。见传灯录四，稽古略三。 　　 
