(人名)菩萨名。佛灭后四百年出世，婆沙四评家之一，迦腻色迦王在迦湿弥罗国，结集萨婆多部之三藏时，五百贤圣之上座也。又着有部宗轮论，叙小乘之二十部。俱舍光记二十曰：‘世是天名，与天逐友故名世友。父母愍子，恐恶鬼神之所加害，言天逐友。彼不敢损，故以为名焉。梵名筏苏密咀罗Vasumitra，筏苏名世，密咀罗名友，旧云和须密讹也。’西域记三曰：‘其王是时与诸罗汉自彼而至居此也。世友曰：诸贤于法无疑，代佛施化，方集大义欲制正论。我虽不敏粗达微言，三藏玄文五明至理，颇亦沉研得其趣矣。诸罗汉曰：言不可以若是，汝宜屏居，疾证无学已而会此时未晚也。世友曰：我顾无学其犹洟唾，志求佛果不趍小径，掷此缕丸未坠于地，必当证得无学圣果。(中略)于是世友即掷缕丸空中，诸天接缕丸而请曰：方证佛果次补慈氏，三界特尊四生攸赖，如何于此欲证小果？时诸罗汉见是事已，谢咎推德，请为上座。凡有疑议，咸取决焉。’宗轮论述记曰：‘异部宗轮论者，佛圆寂后四百许年，说一切有部世友菩萨之所作也。’ 　　 
