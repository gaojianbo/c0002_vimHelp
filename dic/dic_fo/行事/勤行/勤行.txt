(行事)勤行善法也。六波罗蜜中之精进波罗蜜也。法界次第下之上曰：‘毗梨耶，秦言精进。欲乐勤行善法，不自放逸，谓之精进。’[囗@又]僧家定时于佛前读经礼拜，称为勤行。定勤行之时，总有一切时，六时，四时，三时，二时等之别。一切时者，不择行住坐卧，是菩萨之精进波罗蜜也。六时者，昼三夜三也。晨朝日中黄昏为昼三。初夜中夜后夜为夜三。智度论七曰：‘菩萨夜三昼三，六时礼请。’又曰：‘菩萨法昼三时夜三时，常行三昧。’同二十六曰：‘佛以佛眼一日一夜各三时，观一切众生谁可度者。’同九十二曰：‘佛常昼三时夜三时，以佛眼遍观众生，谁可种善根。’然则六时之勤行，略中之本法也。四时者，晨朝日中黄昏夜半也。三时者昼之三时也。二时者晨昏之二时也。自四时已下，今现行之。 　　 
