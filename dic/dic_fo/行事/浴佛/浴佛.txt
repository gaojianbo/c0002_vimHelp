(行事)与灌佛同。西天于平常行之。中日诸宗于四月八日之佛生日行之。禅家更于十二月八日之佛成道日行之。后汉书陶谦传曰：‘每浴佛辄多设饮饭，布席于路。’荆楚岁时记曰：‘荆楚以四月八日诸寺各设会，香汤浴佛，共作龙华会。以为弥勒下生之征也。’吴志刘繇传曰：‘笮融督广陵彭城，大起浮图祠。以铜为人，黄金涂身，衣以锦采，垂铜槃九重。下为重楼阁道，可容三千余人，悉课读佛经。令界内及旁郡人有好佛者，听受道，复其他役，以招致之。由此远近前后至者，五千余人户。每浴佛多设酒饭，布席于路，经数十里。民人来观及就食，且万人，费以巨亿。’宋书刘敬宣传曰：‘八岁丧母。四月八日，敬宣见众人灌佛，乃下头上金镜以为母灌。因悲泣不自胜。’僧史略上曰：‘浴佛者，唐义净三藏躬游西域，见印度每日禺中，维那鸣钟，寺庭取铜石等像，于盘内磨香或泥，灌水以氎揩之。举两指灌水于自顶之上，谓之吉祥之水，冀求胜利焉。问：浴佛表何？通曰：象佛生时龙喷香雨，浴佛身也。然彼日日灌洗，则非生日之意。疑五竺多热，僧既频浴，佛亦勤灌耳。东夏尚腊八，或二月四月八日，乃是为佛生日也。’参照灌佛条。 　　 
