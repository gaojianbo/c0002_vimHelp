(行事)于水陆有情，供养斋食之法会也。梁武帝始行于金山寺。释门正统四曰：‘又有所谓水陆者：取诸仙致食于流水，鬼致食于净地之义。亦因武帝梦一神僧，告曰：六道四生受苦无量，何不作水陆普济群灵，诸功德中最为第一。帝问沙门，咸无知者。唯志公劝帝，广寻经论，必有因缘。于是搜寻贝叶，置法云殿，早夜披览。及详阿难遇面然鬼王，建立平等斛食之意，用制仪文，三年乃成。遂于润之金山寺修设，帝临地席，诏佑律师宣文。世涉周隋，玆文不传，至唐咸亨中，西京法海寺英禅师，因异人之告，得其科仪，遂再兴焉。我朝苏文忠公轼重述水陆法像赞，今谓之眉山水陆，供养上下八位者是也。熙宁中东川杨锷祖述旧规，又制仪文三卷行于蜀中，其最为近古。’ 　　 
