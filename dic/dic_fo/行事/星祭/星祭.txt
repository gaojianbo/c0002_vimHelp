(行事)宿曜经说人人当年星本命星侵犯则其人有灾。如来说大悲陀罗尼消除之。名大威德金轮佛顶炽盛光如来消除一切灾难陀罗尼经。经曰：‘我有大吉祥真言，名破宿曜，若能受持至心忆念，其灾自灭，变祸为福。’且大集经二十三昧神足品曰：‘二十八宿日月随行，一切众生日月年岁皆悉系属，若人生日于角星者，多财富贵，聪明多智，眷属炽盛，寿命。’乃至一一说之。此星祭，即祀其人之当年星及本命星也。然消除一切灾难陀罗尼经为大悲随情之方便，而非佛教之教，又大集经之说为光味仙人之言，而非佛说，故佛破之。经曰：‘佛言：众生闇行，着于颠倒，烦恼系缚，随逐如是宿书籍仙人，星宿虽好，亦复生于牛马猪狗。亦有同于一星生者而有贫富贵贱参差。是故我知是不定法。’又涅槃经梵行品曰：‘诸佛世尊，于诸众生不观种姓老少中年贫富日月星宿工巧下贱卑仆婢使，唯观众生有善心者，若有善心，则便慈念。’ 　　 
