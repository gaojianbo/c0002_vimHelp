(行事)Ullambana，又作乌蓝婆拏。译曰倒悬。言苦之甚者。玄音应义十三曰：‘盂兰盆，此言讹也。正言乌蓝婆拏，此译云倒悬。按西国法，至于众僧自恣之日，盛设供具，奉施佛僧，以救先亡倒悬之苦，旧云盂盆是贮食之器。此言讹也。’然宗密之盂兰盆经疏曰：‘盂兰是西域之语，此云倒悬。盆乃东夏之音，仍为救器。若随方俗，应曰救倒悬盆。斯由尊者之亲魂沉闇道，载饥且渴，命似倒悬。纵圣子之威灵，无以拯其涂炭。佛令盆罗百味式贡三尊，仰大众之恩光，救倒悬之窘急。’依此则盆之一字为汉语，为救倒悬之苦，盛百味于盆，供三宝，故曰盂兰盆。元照之盂兰盆疏新记上评之曰：‘按应法师经音义云：梵语乌蓝婆拏，此翻倒悬，今详乌蓝即盂兰也。婆拏即今之盆也，是则三字并是梵言，但音之讹转耳。疏主且据经文安着盆中之语，故作华言解释。音义则梵言得实，疏家则一往符经，疑故两存，随人去取。’ 　　 
