(天名)Ki&mdotabv;nara，又作紧捺罗，紧陀罗，甄陀罗，真陀罗，紧捺洛。旧译曰人非人，疑神。新译曰歌神。即乐神名。八部众之一。注维摩一曰：‘什曰：秦言人作人。似人而头上有角，人见之言：人耶非人耶？故因以名之。亦天伎神也，小不及干闼婆。’文句二下曰：‘紧那罗，亦云真陀罗，此云疑神。似人而有一角，故号人非人。天帝法乐神，居十宝山。’玄赞二曰：‘梵云紧捺洛，此云歌神。紧那罗，讹也。’玄应音义三曰：‘甄陀罗，甄之人反，又作真陀罗，或作紧那罗，正言紧捺罗，此译云是人非人也。’慧琳音义十一曰：‘真陀罗，古作紧那罗，音乐天也。有微妙音响，能作歌舞。男则马首人身能歌，女则端正能舞。次此天女，多与干达婆天为妻室也。’ 　　 
