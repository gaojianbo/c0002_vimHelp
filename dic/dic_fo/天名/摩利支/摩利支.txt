(天名)Marici，又曰摩梨支，摩利支天，摩利支菩萨，摩利支提婆。译曰阳焰。以其形相不可见不可取，故名。又曰华鬘。以天女之形相名之，常在日前行，有自在通力之天神也，若念之，则离一切之灾厄，特为武土之守护神，密家所传。此天之印咒，以隐形法为其至极。本行集经三十一曰：‘摩梨支，隋云阳焰。’不空译之摩利支天经曰：‘有天名摩利支，有大神通自在之法。常行日前，日不见彼，彼能见日。无人能见，无人能知，无人能害，无人欺诳，无人能缚，无人能债其财物，无人能罚，不畏怨家，能得其便。’天息灾译之大摩利支菩萨经一曰：‘摩利支菩萨陀罗尼，能令有情在道路中隐身，非道路中隐身，众身中隐身，王难时隐身，水火盗贼一切诸难皆能隐身，不令得便。’ 　　 
