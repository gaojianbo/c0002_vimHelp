(天名)Mah&amacron;brahman，梵者清净之义，为离淫欲之色界诸天通名，今谓其中初禅天之王为大梵天。初禅天为色界四禅之最初者，故特附以梵天之名，其中分大梵天，梵辅天，梵众天三者。大梵为君。梵辅为臣，梵众为民。大梵天所得之禅定，称为中间禅。位于初禅与二禅中间之禅定也。慧苑音义上曰：‘梵谓梵摩，具谓跋滥摩，此谓清净。’智度论十曰：‘梵名离欲清净。’智度论三十五曰：‘梵者色界，都名也。’正理论三十一曰：‘广善所生故名为梵，此梵即大故名大梵，由彼获得中间定故，最初生故，最初没故，威德等胜故，名为大。’彼名为尸弃，译言火或顶髻，彼顶上结髻如火，以表入于火光定，故名。彼在初禅天，最先生。故自念我无父母，自然而生，我为娑婆世界之主。法华经序品曰：‘娑婆世界主梵天王尸弃大王。’大般若经五百七十曰：‘堪忍世界主，持髻梵王。’智度论一曰：‘三千大千世界，主持梵天王名式弃。’法华文句二曰：‘尸弃者此翻为顶髻，又外国呼火为树提尸弃。此王本修火光定破欲界惑，从德立名。’彼深信正法，每佛出世，必先来请转法轮。又常在佛之右边，手持白拂，以对于帝释。 　　 
