(天名)又曰：大辩天、大辩功德天、辩才天、大辩才功德天、辩天，作辨财者非也。又名美音天、妙音天、妙天音乐等。或为男天，或为女天，但以为女天者多。大日经疏五曰：‘次北置萨啰萨伐底Sarasvati，译云妙音乐天，或曰辩才天，次北并置其妃。’是各有妃，故为男天。同十七曰：‘妙音是天名也，金光明云大辩天女，大辩谓后也。’是妙音乃男天之名，大辩乃其后之名。最胜王经大辩才天女品曰：‘现为阎罗之长姊，常着青色野蚕衣，好丑容仪具有，眼目能令见者怖。’大随求经上曰：‘大辩才天女。’不空罥索经十五曰：‘辩才天女。’此等皆为女天也。聪明而有辩才，故曰辩才天，能发美音而歌咏，故名美音天妙音天，为主智慧福德之天神，若供养此天则可得福与智慧云。大日经疏十曰：‘美音天，是诸天显咏美者，与干闼婆稍异，彼是奏乐者也。’大日经义释七曰：‘美音天亦名辩才天，是诸天中歌咏美妙者，犹如毗首羯磨工于伎巧之类，非干闼婆也。’最胜王经大辩才天女品曰：‘若有法师说是金光明最胜王经者，我当益其智慧具足庄严辩说之辩。’又‘若人欲得最上智，应当一心持此法，增长福智诸功德必定成就，勿生疑；若求财者得多财，求名称者得名称，求出离者得解脱，必定成就，勿生疑。’ 　　 
