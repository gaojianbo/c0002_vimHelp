(天名)又曰散脂。具名散脂迦，散脂修摩。新称僧慎尔耶，半只迦，半支迦。译作密神Pa?cika，或谓是欢喜母即鬼子母神之子，或谓是鬼子母神之夫，北方毗沙门天王八大将之一、其所管有二十八部众，巡行世间，赏罚善恶。金光明经三曰：‘散支鬼神品。’最胜王经八曰：‘僧慎尔耶药叉大将品。’于此品中誓守护能信受此经者。诃哩帝母经曰：‘时有大药叉女，名欢喜，容貌端严。有五千眷属，常住支那国护持世界。是沙多大药叉将之女，婚半支迦大药叉将(昔云散脂者讹)，生五百子。’诸天传干引陀罗尼集经曰：‘鬼子母有三男，长名唯奢文，次名散脂大将，小名摩尼跋陀。’大日经疏五曰：‘置毗沙门天王，于其左右置夜叉八大将，(中略)三名半只迦。旧曰散支。’天台光明疏三曰：‘具存梵音应言散脂修摩，此翻为密。密有四义，谓名密行密智密理密，盖北方天王大将。余三方各有，东方名乐欲，南方名檀帝，西方名善现。各有五百眷属，管领二十八部。’嘉祥光明疏曰：‘外国言散脂修摩，此云密神，迹在鬼王是十地。’ 　　 
