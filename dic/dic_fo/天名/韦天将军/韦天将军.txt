(天名)姓韦，名琨，四天王之四王下各有八将军，此南天王八将军之一也。为南山道宣律师示现，南山依之着灵威要略并律相感通传二书，律相感通传云韦将军，法苑珠林云天人韦琨，有拥护东西南三洲佛化之宿愿，古来禅录多与韦驮天混一，非也。感通传曰：‘有一天人来礼敬，叙暄凉已。曰：弟子姓王名蟠，(中略)弟子是南天韦将军下之使者。将军事务极多，拥护三洲之佛法。(中略)次又一天云：姓费氏，礼敬如前。云：弟子迦叶佛时，生在初天。在韦将军下，诸天贪欲所醉，弟子以宿愿力不受天欲，清净梵行，偏敬毗尼。韦将军童真梵行，不受天欲。一王之下有八将军，四王三十二将，周四天下，往还护助诸出家人。’法苑珠林十六曰：‘又有天人韦琨，亦是南天王八大将军之一臣也。四天王合有三十二将，斯人为首。生知聪慧，早离欲尘，清净梵行修童真业，面受佛嘱弘护在怀，周统三洲住持为最。’ 　　 
