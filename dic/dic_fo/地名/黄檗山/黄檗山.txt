(地名)在福建福清县西二十余里。其山多产黄檗，故名。唐贞元五年，正干禅师开创此山，建立一宇，名云般若堂。其后历八年，大辟堂宇，改号建福寺。寻希运禅师住山，黄檗之名顿显。自后遂为临济一派之大道场，宋代最盛，几阅星霜，渐即零落，明洪武二十三年，莆阳心鉴周公为檀越，请大休禅师革新一山之制规，重建殿宇。然至嘉靖三十四年，遇倭寇之乱，堂宇尽为灰烬，田地殆归乌有。隆庆初有中天正圆结茅庵于黄檗之荒址，以图恢复。万历二十九年，奏请藏经，孤苦八年，未蒙命而病殁。其徒兴寿兴慈等继其志。越六年，相国叶文忠公奏赐万福禅寺之号。四十二年，敕赐藏经全部并帑金三百两。于是募化重建诸堂。崇祯二年，隆宓隆瑞等，亦续其业，与诸檀越谋，谋金粟密云。六年冬，费隐继其席，九年夏，隐元承之，寺门之兴建，于是得全备。隐元复渡日本，弘传黄檗之教义，故日本亦有所谓黄檗山万福禅寺焉。出黄檗山志。[囗@又]江西宜丰县西北一百里鹫峰山。一名黄檗山。唐宣宗微时，尝与黄檗僧同观瀑布云。案黄檗僧似即断际禅师也。 　　 
