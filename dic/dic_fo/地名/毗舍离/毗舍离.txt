(地名)Vai&sacute;&amacron;li，又作毗耶离，鞞舍离，维耶，维耶离，鞞舍隶夜。新云吠舍厘。国名。译曰广严。中印度也。维摩大士住此国。又，佛灭一百年，七百贤圣为第二结集之处。此国内之种族曰离车，亦曰跋阇子(此国城之鼻祖名离车，当时有三城郭，开扩庄严，名毗舍离，详说于善见律中，载离车之部)，后为阿阇世王所并。吉藏维摩经疏一曰：‘毗耶离城，亦云毗耶离国。此是六大城中一大城，十六大国中一大国也。毗耶离，或云毗舍离，或云鞞舍离。此云广博严净，亦云好稻，复云好成。’西域记七曰：‘吠舍厘国，旧曰毗舍离国，讹也，中印度境。’四分戒疏二上曰：‘毗舍离者，多论云广严城也。’玄应音义四曰：‘毗耶离，或作毗舍离，或云维耶离，亦云鞞奢隶夜，皆梵言讹转也。正言吠舍厘，在恒河南，中印度境，七百贤圣于中结集处所也。’即今印度恒河北岸，干达克河东岸。今译毗萨尔。 　　 
