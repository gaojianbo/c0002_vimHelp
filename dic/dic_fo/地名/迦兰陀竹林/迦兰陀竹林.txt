(地名)K&amacron;ra&ndotblw;&ddotblw;a－ve&ndotblw;&umacron;vana，又云迦兰陀竹园，迦蓝陀竹园，迦陵竹园，迦邻竹园等。迦兰陀鸟所栖之竹林。又迦兰陀长者所有之竹林也。在摩竭陀国王舍城与上茅城之间。系迦兰陀长者所有，本与尼犍外道，后奉佛为僧园，是为印度僧园之初，所谓竹林精舍是也。慧琳音义四十一曰：‘迦兰多迦，古云迦兰陀夷，或云羯兰铎迦，讹也。正云羯懒驮迦，大竹园名也，在王舍城。’西域记九曰：‘初此城中(言上茅城)有大长者迦兰陀，时称豪贵。以大竹园，施诸外道。及见如来闻法净信，追惜竹园居彼异众。今天人师，以无馆舍。时诸鬼神，感其诚心，斥逐外道。而告之曰：长者迦兰陀，当以竹园起佛精舍，汝宜速去得免危厄。外道忿恚，含嗔而去。长者于此建立精舍，功成事毕。躬往请佛，如来是时遂受其施。’玄应音义五曰：‘迦兰陀，鸟名也，其形似鹊。鞞纽婆那，此云竹林。谓大竹林也，此鸟多栖此林。’竹园精舍之缘起，详于中本起经上。然依因果经，四分律，则为瓶沙王所施与。四分律五十(房舍犍度)曰：‘尔时世尊，在王舍城。摩竭王瓶沙，作如是念：世尊若初来所入园，便当布施作僧伽蓝。时王舍城，有迦兰陀竹园，最为第一。时世尊知王心念，即往迦兰陀竹园。王遥见世尊来，即自下象，取象上褥，叠为四重。敷已，白佛言：愿坐此座。世尊即就座而坐。时瓶沙王，操金澡瓶，授水与佛。白言：此王舍城，迦兰陀竹园，最为第一。今奉施世尊，愿慈愍故为纳受。(中略)王瓶沙，闻世尊听众僧作房舍，欲于迦兰陀竹园，作大讲堂如王住殿，一切所须，供给具足，佛言听作。’因果经四曰：‘时频毗娑罗王，知佛受请住竹园已，顶礼佛足，辞退而去。王还城已，即敕诸臣，令于竹园，起诸堂舍。种种庄饰，极令严丽，悬缯幡盖，散花烧香，悉皆办已。即便严驾，往至佛所。头面礼足，而白佛言：竹园僧伽蓝，修理已毕。唯愿世尊，与比丘僧，哀愍我故，往住彼也。’以上竹林精舍施与者虽有二说，然是混杂园林之寄附者与精舍之施与者。盖竹园系长者迦兰陀所寄附，其园中精舍为频婆沙罗王建立奉佛也。 　　 
