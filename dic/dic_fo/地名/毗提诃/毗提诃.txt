(地名)Videha，旧云弗婆提，弗于逮。四大洲中，东大洲之名。故云东毗提诃。毗者胜之义，提诃者身之义，译曰胜身。又译前。以此洲在诸方之前故也(东方为前)。西域记二曰：‘东毗提诃洲，旧曰弗婆提，又曰弗于逮，讹也。’法华玄赞二曰：‘吠是胜义，题呬云身，即东毗提诃之名。彼毗提诃，男声中呼。此吠题呬，女声中呼。’瑜伽伦记一下曰：‘毗提诃，此云胜身。’玄应音义二十三曰：‘东毗提诃，或云弗婆提，或云弗于逮，皆梵音讹转也。此云前，在诸方之前也。’俱舍论十一曰：‘东胜身洲，东狭西广，三边量等，形如半月。东三百五十，三边各二千。’又毗提诃洲有二中洲之附属，与本洲同名，一云提诃，二云毗提诃。即身洲。译曰胜身洲。俱舍论十一曰：‘胜身洲边二中洲者：一提诃洲，二毗提诃洲。’俱舍光记十一曰：‘提诃，此云身。毗提诃，此云胜身。’ 　　 
