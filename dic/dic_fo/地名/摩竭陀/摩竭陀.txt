(地名)Magadha，又作摩诃陀，摩竭提，摩伽陀。中印度国名，王舍城所在。译言持甘露，善胜，无恼，无害等。或为星名。或为古仙人或帝释前身之名。仁王经吉藏疏一曰：‘摩诃陀者，名持甘露处。’西域记七曰：‘摩竭陀国，旧曰摩伽陀，又曰摩竭提，皆讹也。’玄应音义一曰：‘摩竭提，或云摩竭陀，亦言默偈陀，又作摩伽陀，皆梵音讹转也。正言摩揭陀，此译云善胜国，或云无恼害国。一说云：摩伽星名，此言不恶，主十二月。陀者处也，名为不恶处国，亦名星处国也。揭音渠谒反。’同二十一曰：‘摩揭陀，旧云摩伽陀，或言摩竭陀，又作摩竭提，皆梵音转耳。摩伽此云露，陀此云处，名甘露处国。上古诸天与阿修罗钻海水甘露，安置此国，故以名焉。又摩竭陀，是人名。往昔有人，于此修功德得生天上，逐本为名，亦言善胜国，又名星处国也。’慧苑音义上曰：‘摩竭提者，或云摩伽陀，或云摩揭陀，或云墨竭陀，此之多名由依八转声势呼名致异，然其意义大略不殊。或有释云：摩者不也，竭提至也，其国将谋兵勇，邻敌不侵至也。又有云：摩遍也，竭提聪慧也，言聪慧之人遍其国内也。又有云：摩大也，竭提体也，谓五印度中此国最大，统摄诸国，故名大体也。释云：摩无也，竭提害也，此国法不行刑戮，有其犯死罪者送置寒林耳。’法华玄赞二曰：‘帝释，过去字憍尸迦，此云玺儿，名阿摩揭陀。此云无毒害，即摩揭陀国过去帝释修因之处，用为国名。彼国古名致甘露处，即劫初帝释与阿修罗战，以山为钻，钻乳海得甘露，致于此国，因以为名焉。’梵语杂名曰：‘摩誐娜尾沙野。’ 　　 
