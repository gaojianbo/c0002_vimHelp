(地名)M&rdotblw;gad&amacron;va，又名鹿野苑、仙人论处、仙人住处、仙人堕处、仙人鹿园、仙人园、仙园、鹿园、施鹿园、鹿林等，在中天竺波罗奈国，佛成道后，始来此说四谛之法，度憍陈如等五比丘，为古来仙人始说法处，故名仙人论处。为仙人之住处，故名仙人住处。昔有五百仙人见王之婇女发欲心失神通坠堕于此，故名仙人堕处。为诸鹿之住处，故名鹿林。梵达多王以此林施鹿，故名施鹿林。大毗婆沙论一百八十二曰：‘问何故名仙人论处？答若作是说诸佛定于此处转法轮者，彼说佛是最胜仙人，皆是于此处初转法轮，故名仙人论处。若作是说诸佛非定于此转法轮者，彼说应言仙人住处，谓佛出世时有佛大仙及圣弟子仙众所住，佛不出世时有独觉仙所住。若无独觉时有世俗五通仙住，以此处恒有诸仙住已今住当住，故名仙人住处。有说：应言仙人堕处。昔有五百仙人飞行空中，至此遇退因缘一时堕落，问何故名施鹿林？答恒有诸鹿游止此林，故名鹿林。昔有国王名梵达多，以此林施与群鹿，故名施鹿林。’西域记七曰：‘波罗尼斯国大林中有窣堵波，是如来昔与提婆达多俱为鹿王断事之处。昔于此处大林之中有两群鹿各五百余。时此国王畋游原泽，菩萨鹿王前请王曰：大王校猎中原，纵燎飞天，凡我徒属命尽玆晨。不日腐臭无所充饍，愿欲次差日输一鹿。王有割鲜之饍，我延旦夕之命。王善其言回驾而返，两群之鹿更次输命，提婆群中有怀孕鹿次当就死，白其王曰：身虽应死，子未收也。鹿王怒曰：谁不宝命。雌鹿叹曰：吾王不仁，死无日矣。乃告急菩萨鹿王。鹿王曰：悲哉！慈母之心，恩及未形。吾今代汝，遂至王门。道路之人传声唱曰：彼大鹿王今来入邑，都人士庶莫不驰观。王闻之以为不诚，门者白至，王乃信然。曰鹿王何遽来耶？鹿曰：有雌鹿当死，胎子未产，心不能忍，敢以身代。王闻叹曰：我人身鹿也，尔鹿身人也。于此悉放诸鹿不复输命，即以其林为诸鹿薮，因而谓之施鹿林焉。鹿野之号自此而兴。’智度论十六所记与此同。 　　 
