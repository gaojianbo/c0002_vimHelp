(地名)&Sacute;&amacron;lavana，娑罗者坚固之义，因而谓之坚固林。慧苑师云高远之义也。佛在拘尸那城阿利罗跋提河边，娑罗树四方各二株双生中间入灭，故佛之入灭处谓之娑罗林，而曰娑罗树间。又云牛角娑罗林。牛角者表双树。或言角者拘尸那城之别名。又佛涅槃时，双树悉变白如白鹤，故谓之鹤树。玄应音义二曰：‘沙罗，泥洹经作坚固林。’西域记六曰：‘尸赖拏伐底河西岸不远至娑罗林，其树类檞而皮青白，叶甚光润，四树殊高，如来寂灭之所也。’止观一曰：‘中阿含云牛角娑罗林，恐是以城而名林也。拘尸那城云角城，其城三角故云角也。若尔只应云角，那云牛角？应是以牛角表双。以娑罗名树，娑罗西音，此云坚固。坚之名，称树德也。故知牛角表双，义兼三角，此即寂灭说涅槃处。’涅槃经疏二曰：‘娑罗，此云坚固，四方八株，悉高五丈，四荣四枯，下根相连，上枝相合。’慧苑音义下曰：‘娑罗，此云高远，以其林木森竦出于余林之上也，旧翻云坚固者误。自娑啰之与娑罗，声势相近。若坚固，即转舌言之。若呼高远，直尔称之耳。’涅槃经一曰：‘尔时拘尸那城娑罗树林变白犹如白鹤。’如来涅槃后四树枯，四树荣，以表大乘涅槃之常乐我净万代繁荣也。 　　 
