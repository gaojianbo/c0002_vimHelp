(地名)四大名山之一。清一统志一百十四曰：‘五台山在五台县东北一百八十里西北距繁峙县一百三十里。水经注，山五峦巍然，故谓之五台。其中南台去中台八十里，台高三十里，顶周二里。金莲日菊佛钵华灿发如锦，亦名锦绣峰，世传文殊菩萨示现之处。’华严经疏曰：‘清凉山者，即代州雁门五台山也。’贤首华严传一曰：‘案此经(华严经)菩萨住处品云：东北有菩萨住处，名清凉山。现有菩萨，名文殊师利，与二万菩萨常住说法，故今此山下有清凉府，山南面小峰有清凉寺，一名五台山。五山最高，其上并不生森林，以与积土同，故谓之台。山周回四百余里，东连恒岳，中台上有大华池，湛然清彻，间有微感。又有精屋石塔，北台上有铁浮图二，并舍利及文殊形像。(中略)昔北齐日大敞玄门于此山中置伽蓝二百余所。又割恒定等八州税，以供山众衣药之资。(中略)山去京一千六百里，代州界也。地居边境，寒烈特甚，故四月已前，七月已后，坚冰积雪，暠皓弥布。非盛夏之日登践无由。’蒋维乔中国名胜第十三种五台山弁言曰：‘五台山在山西五台县东北一百二十里，亦名清凉山，相传为文殊菩萨道场。五峰环抱，顶无林木，有如垒土之台，故名。夏时飞雪，曾无炎暑，故曰清凉。山左邻恒岳，右瞰滹沱，周五百余里，状如莲华。东南西北四台，皆自中台发脉，群峰联属，势若游龙。丛林大刹，皆在中台之下。僧侣分为青衣僧黄衣僧，青衣僧即寻常之僧人，皆着青衣，黄衣僧则喇嘛也。各有著名十大寺，如显通、塔院、圆照、广宗、殊像、碧山、南山、凤林、金阁、灵境等寺，青衣所住持也。菩萨顶、玉花池、金刚窟、镇海、罗睺、普安、三泉、七佛、寿宁、台麓等寺，喇嘛所住寺也。喇嘛中有扎萨克，居菩萨顶真容院，由西藏达赖喇嘛派来，六年一任，约束众喇嘛，职位颇尊。青衣僧则由各寺公举会长，处理公共之事。蒙古王公每岁朝山，布施甚多。闻纪元后以关外道途不静，来者较少。然香火犹盛。内地僧俗二众，夏时朝山者，亦绎络于途。’ 　　 
