(国名)亦译健驮逻、健陀罗、干陀罗、干陀卫、干陀。大唐西域记。健驮逻国，东西千余里，南北八百余里，东临信度河。国大都城号布路沙布逻。按健陀罗本梵语，其义为香，故或译为香遍国，国名颇古。印度阿输迦王，已曾遣僧传教于其地，惟当时地域颇广，自今之白沙瓦，至古之呾叉始罗，皆其境。其后迭属于弥兰及大月氏，迦腻色迦王即建都布路沙布逻城，以统辖大月氏全帝国者也。迨大月氏衰，小月氏族为嚈哒所迫，南都布路沙布逻，领有今之喀布尔及船遮布，旋为嚈哒所取，故健陀罗于东方历史上最有价值。今阿富汗之喀布尔，堪达哈尔以东，及印度之西北边省，悉为健陀罗故地。而堪达哈尔即健陀罗之音转也。布路沙布逻城即今西北边省之白沙瓦，参照干陀罗条。 　　 
