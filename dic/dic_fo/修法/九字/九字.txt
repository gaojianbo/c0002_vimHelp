(修法)成自九字印明之咒术。又名六甲秘祝。即唱临、兵、斗、者、皆、陈、列、在、前、之九字后，画四纵五横之直线于空中也。又有纵横法之称。此为禳灾害制胜利所修之一种咒法也。原行于道家或兵家之间。抱朴子内篇第四登陟篇曰：‘入山宜知六甲秘祝。祝曰：临兵斗者皆陈列前行。凡九字，常当密祝之，无所不避，要道不烦，此之谓也。’往生论注卷下曰：行师对陈，但于一切齿中，诵临兵斗者皆陈列前行。诵此九字，五兵所不中。抱朴子谓之要道者也。或谓此九字之九，为阳之满数，故以阳数伏阴气云。盖此法非佛教之所诠，及后世，以为兵法之秘传而传之，又混入真言密教之一部，日本遂有承之者。其作法稍为复杂。手结金刚针印，口唱临。手结大金刚轮印，口唱兵。结外狮子印，而唱斗。结内狮子印而唱者。结外缚印唱皆。结内缚印唱陈。结智拳印唱列。结日轮印唱在。结实瓶印唱前。次结刀印，如次画四纵五横之形于空中。但线须各为直角，而其各线皆斜于同一方向，亦无妨。或谓九字咒与纵横法，实为两事，后人误合为一。军林宝鉴上速用篇说纵横法曰：‘正立门内叩齿三十六通，以右手大拇指，先画四纵，后为五横讫。即咒曰：四纵五横，吾今出行。禹王卫道，蚩尤避兵。盗贼不起，虎狼不行，还归故乡。当我者死，背吾者亡。急急如律令。咒毕即行，慎勿反顾。’特佛徒亦用之。 　　 
