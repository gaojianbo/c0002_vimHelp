(修法)护摩法总有六种，其中延命之一法入于增益中而为五种以配五部。诸经轨之说不同。又内外八供，通用于一切法。此二者属于五部，是三十七尊虽各有所成之悉地，然亦通而皆成一切法，故如是通别互说也。今略解秘藏记之说，先息灾段，以佛母为本尊，佛母者佛眼尊也。两部皆以佛眼为佛部之母。佛部之尊甚多，于其中独举此尊者，佛眼有破诸宿恨之功能，一切灾难多者。系恶星所为，故归于此尊而除其灾厄也。次增益段，各随所求之事而以四菩萨为本尊。求福德者，以宝菩萨为本尊。宝菩萨者即虚空藏，以宝珠为三昧耶形，故求福者归之。求智慧者，以光菩萨为本尊。慧光照破愚闇，故其义相应。求官位者，以幢菩萨为本尊。于高幢上安宝珠，是为幢，官位者秀出，其义相应也。求爱念者，以笑菩萨为本尊。欢喜微笑，为爱念之至极，故其义相应。次降伏段，忿怒尊者，依瑜伽轨之意，降伏之法，以降三世为本尊，以四忿怒为眷属。四忿怒者萨王爱喜之四菩萨也。是即东方之五尊，各住于忿怒之三摩地，故云忿怒尊。降伏之法，以摧破他人为功能，故此教令轮之忿怒尊，独为相应。次敬爱段，观音者，西方四菩萨中之法菩萨也。敬爱之法，以莲华为标帜。阿弥陀虽为莲华部之主，而观音正手持莲华，为敬爱之表示，故独举此尊也。次钩召段以钩菩萨为本尊，此有二义：一按瑜伽轨之意，钩召之法，以阿閦为本尊，萨王爱喜为眷属。其中菩萨特与钩召相应。言其故，则王菩萨以钩为三昧耶形故，以义名钩菩萨也，一四摄中之钩菩萨也，瑜只经云：钩索锁铃四，尽成钩召事。四摄者利他之相，北方之释迦，亦居于化他之极，仍以四摄菩萨属于北方，以其中钩菩萨为本尊也。其以北方羯磨部之钩召法，出东方金刚部之尊者，以经轨中往往东北二部有相通之义，今依通义而出之也。 　　 
