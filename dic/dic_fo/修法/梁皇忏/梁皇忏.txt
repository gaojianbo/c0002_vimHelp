(修法)梁武帝初为雍州剌史时，夫人郗氏性酷妒，既亡，化为巨蟒，入后宫通梦于帝。帝制慈悲道场忏法十卷，请僧令忏礼。夫人化为天人，在空中谢帝而去。其忏法行世称曰梁皇忏。见释氏稽古史略二。南史梁武德郗皇后传曰：‘后酷妒忌，及终，化为龙入于后宫，通梦于帝，或见形，光彩照灼。帝体将不安，龙辄激水腾涌。’太平广记引两京记曰：‘郗后因忿怒，投殿庭井中，众趋井救之，已化为毒龙，烟焰冲天，人莫敢近。帝悲叹久之，因册为龙天王，便于井上立祠。’按，释典梁王忏，其序谓因忏悔后往业而作。所述后事略同，而以龙为蟒蛇。 　　 
