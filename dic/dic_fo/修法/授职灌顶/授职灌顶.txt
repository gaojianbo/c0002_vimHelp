(修法)密教之授职灌顶，如上所说二种灌顶中之传教灌顶也。显教于等觉菩萨说之。七卷楞伽经二曰：‘得此智已，知无境界，了诸地相，即入初地，心生欢喜，次第渐进，乃至善慧及以法云。诸有所作，皆悉已办。住此地已，有大宝莲华王。众宝庄严，于其华上。有宝宫殿，状如莲华。菩萨往修幻性法门之所成就，而坐其上。同行佛子，前后围绕。一切佛刹所有如来，皆舒其手。如转轮王子灌顶之法而灌其顶，超佛子地，获自证法，成就如来自在法身。’六十华严经二十七曰：‘尔时，诸佛及大菩萨，知某世界某甲菩萨摩诃萨行如是道成就受职。即时十方无边菩萨乃至住九地者，皆来围绕。(中略)于金刚庄严胸出一大光明，名破魔贼。无量百千万光，以为眷属，照十方世界。(中略)照一切世界已，集在虚空，示大神通庄严之事。入是菩萨顶，眷属光明，入眷属莲华上诸菩萨顶。(中略)十方一切诸佛光明，入是菩萨顶时，名为得职，名为入诸佛界，具佛十力，堕在佛数。佛子！譬如转轮圣王太子成就王相。转轮圣王令子在白象宝阎浮檀金座，取四大海水，上张罗幔。种种庄严，幢幡妓乐，执金钟香水，灌子顶上，即名为灌顶大王。具足转十善道故，名转轮圣王。菩萨摩诃萨，亦复如是。受职时，诸佛以智水，灌此菩萨顶，名灌顶法王。’ 　　 
