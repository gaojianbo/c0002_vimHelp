(菩萨)梵名邲输跋陀Vi&sacute;vabhadra，又作三曼多跋陀罗Samantabhadra，或译曰普贤，或作遍吉。主一切诸佛之理德，定德，行德，与文殊之智德，证德相对。即理智一双，行证一双，三昧般若一双也。故以为释迦如来之二胁士。文殊驾师子侍佛之左方，普贤乘白象，侍佛之右方(今反智右理左之说者，示理智融通之义，又胎藏界之次第右莲左金也)，此理智相即，行证相应，三昧与般若全者，即毗卢舍那法身佛也。华严一经之所明，归于此一佛二菩萨之法门，故称为华严三圣。为一切行德之本体，故于华严之席说十大愿，又为诸法实相之理体，故于法华之席，誓于法华三昧之道场自现其身。嘉祥法华义疏十二曰：‘普贤者，外国名三曼多跋陀罗。三曼多者，此云普也。跋陀罗，此云贤也。此土亦名遍吉。遍犹是普，吉亦是贤也。(中略)注经解云：化无不周曰普，邻极亚圣称贤。’探玄记二曰：‘德周法界曰普，至顺调善曰贤。’大日经疏一曰：‘普贤菩萨者，普是遍一切处，贤是最妙善义。谓菩提心所起愿行，及身口意，悉皆平等遍一切处，纯一妙善，备具众德，故以为名。’楞严经曰：‘普贤菩萨言：我已曾与恒沙如来为法王子，十方如来教其弟子菩萨根者修普贤行，从义立名。’法华经普贤劝发品曰：‘是人若行若立，读诵此经。我尔时乘六牙白象王，与大菩萨，俱诣其所而自现身，供养守护，安慰其心。’晋华严经入法界品曰：‘尔时佛在舍卫国祇树给孤独园大庄严重阁堂，与五百菩萨摩诃萨俱。普贤菩萨文殊师利菩萨而为上首。’探玄记十八曰：‘名中先标上首二人，以其是助化主故。释有三义：一普贤当法界门是所入也，文殊当般若门是能入门也。二普贤三昧自在，文殊般若自在。三普贤明广大之义，文殊甚深之义，深广一对故。’ 　　 
