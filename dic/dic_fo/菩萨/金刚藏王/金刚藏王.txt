(菩萨)金刚藏者，是执金刚之总名，与金刚萨埵异名同体，金刚藏王即金刚萨埵之变化身也。又释迦为金刚萨埵之变化身(金刚萨埵部释之)，故释迦与金刚藏王，其能变之体，可谓同一。陀罗尼集经七，金刚藏威力三昧法印咒品说金刚王之本体曰：‘尔时会中有一菩萨摩诃萨，名金刚藏。在大众中即从座起，五体投地，顶礼佛足，白佛言：世尊！我有眷属十四部众，一一眷属各有无量徒众相随现在会中，为我驱使。从昔已来，曾持咒法，深奥明了，严秘清净。是故而共执成我法，称我名为摩诃跋折罗波尼罗阇。’(译曰大执金刚王)。次示画像曰：‘一切金刚藏菩萨像，通身黄色。而以左脚偏加，斜垂右脚，似欲下座而起形。在于百宝莲华座上，如令斜身而面向右视而坐。头戴七宝庄严华冠，身有重光。其像背倚宝绣枕上，其像左手屈臂覆左[月*坒]上，右手屈臂在右膝上。以手大指头指相捻，而屈中指及无名指在于掌中，小指直坚。’楞严经七曰：‘阿难当知，是咒常有八万四千那由他恒河沙俱胝金刚藏王菩萨种族，一一皆有诸金刚众而为眷属昼夜随侍。’胎藏界虚空藏院二十八尊中有一百八臂金刚藏王。以表对治一百八之烦恼。 　　 
