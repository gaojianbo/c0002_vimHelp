(菩萨)具曰金刚手秘密主。即金刚萨埵也，解之者有浅深二释。若依浅略释，则秘密主为夜叉王之异名。夜叉之身口意。隐密而不可了知，故西士之俗谓为秘密主，今金刚萨埵现此夜叉王之身，手持金刚，常为诸佛侍卫，故谓为金刚手秘密主。若依深秘释，则诸佛之三业秘密。金刚萨埵执持其秘密，故谓为秘密主。大日经以为诸金刚众之上首，一经之对扬主。大日经疏一曰：‘金刚秘密主者，梵云播尼，即手掌。掌持金刚，与手执义同，故经中二名互出也。西方谓夜叉为秘密，以其身口意速疾隐秘，难可了知故。旧翻或云密迹，若浅略明义，秘密主即是夜叉王也。执金刚杵，常侍卫佛，故曰金刚手。然是中深义，言夜叉者，即是如来身语意密，唯佛与佛乃能知之。乃至弥勒等犹于如是秘密神通力不能及，秘中最秘，所谓心密之主，故曰秘密主。能持此印，故曰执金刚也。’义释一曰：‘金刚手者，梵云缚曰罗驮啰，驮啰是执持义，此菩萨手执持金刚，故名金刚手也。秘密主者，若浅略义即夜叉王，其性速疾，今深秘释，此菩萨执持大日如来身口意密，故名秘密主。’ 　　 
