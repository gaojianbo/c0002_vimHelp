(菩萨)梵名何耶揭梨婆Hayagriva，胎藏界观音院之一尊，六观音之一。以配止观所说六观音之师子无畏观音，为畜生道之教主，是无量寿之忿怒身，以观音为自性身，以马置于头，故曰马头观音，亦曰马头大士。为大忿怒威猛摧伏之形，故称为马头明王。乃五部明王中莲华部之明王也。戴马者，如转轮圣王之宝马驰驱四方而威伏之，表跋涉生死大海摧伏四魔之大威势力大精进力也。又啖食无明重障之意。大日经疏五曰：‘何耶羯梨婆，译云马头。其非黄非赤，如日初出之色。以白莲华为璎珞等，庄严其身。光焰猛盛，赫奕如鬘。指甲长利，双牙上出。首鬘如师子顶毛，作极吼怒之状。此是莲华部忿怒持明王也。犹如转轮王宝马巡历四洲，于一时一切处去心不息。诸菩萨大精进力，亦复如是。所以得如是威猛之势，于生死重障中不顾身命，多所摧伏者，正为白净大悲心故。故以白莲璎珞而自严身也。’大日经义释七曰：‘莲华部眷属以马头为忿怒明王。’义轨曰：‘马头明王，贺野纥里嚩，啖食无明诸障尽也。’秘藏记末曰：‘马头，无量寿忿怒，自性轮观音。’又曰：‘马头观音菩萨，赤肉色，大忿怒之相，并三面，牙在唇上，头有白马之形如轮王宝马。’经轨有诃耶揭唎婆观世音菩萨法印咒品(出陀罗尼集经第七)，何耶揭唎婆像法，何耶揭唎婆观世音菩萨受法坛，各一卷。 　　 
