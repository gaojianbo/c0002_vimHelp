(菩萨)谓妙见大士妙见菩萨等。北斗七星之名也。有神咒拥护国土。经中不明其本地。诸师异说，或以为释迦，或以为观音，或以为药师。七佛八菩萨所说大陀罗尼神咒经二曰：‘我北辰菩萨名曰妙见，今欲说神咒拥护诸国土，所作甚奇特，故名曰妙见。处于阎浮提众星中最胜，神仙中之仙，菩萨之大将，光目诸菩萨，旷济诸群生。有大神咒名胡捺波，晋言拥护国土，佐诸国王，消灾却敌，莫不由之。’(论语曰：譬如北辰居其所而众星拱之，是北辰为北极星，非北斗。然而古来密教之法，以此北辰菩萨为北斗七星之事，而为尊星王，亦言妙见大士也)。山阴杂录中曰：‘妙见本地即是释迦也。智证显密一如本佛释曰：星宿王者尊星王也。以尊星王名妙见，妙中极妙界道本妙，迹妙虽妙望本还是粗，故以之思之妙见之名，是本地报身如实知见也。北斗七星亦是轮王佛顶七宝，释迦如来七圣财也。’ 　　 
