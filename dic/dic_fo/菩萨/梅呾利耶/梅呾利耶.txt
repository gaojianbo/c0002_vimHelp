(菩萨)Maitreya，旧讹略而云弥勒，译曰慈。当来嗣释迦出世成佛之菩萨名。又作梅怛丽药、梅怛梨、梅呾啰曳尼、梅呾利曳尼、梅呾利曳那。玄应音义二十五曰：‘梅怛丽药，此云慈，即旧云慈氏者也。慈有二因缘：一值慈佛发心，二初得慈心三昧，因以名焉。言弥勒，或云梅怛黎，并讹。’唯识述记四本曰：‘梅呾利耶，此翻云慈氏，梅呾啰曳尼是声转之异。’弥勒上生经疏上曰：‘依正梵本应云梅呾利耶，此翻为慈，古云弥帝疑，或云弥勒者，皆语讹也。(中略)若释名应云梅呾利曳尼，梅呾利曳尼是女声，母性慈故，因名慈氏。(中略)若依此姓名为慈者，应云梅呾利曳那，是男声也。’俱舍光记十八曰：‘梅怛俪药，梅怛，此云慈，俪药，此云氏。菩萨在慈姓中生，从姓立名。故名慈氏。旧云弥勒，讹也。’ 　　 
