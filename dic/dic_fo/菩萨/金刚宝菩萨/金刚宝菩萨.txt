(菩萨)Vajraratna，金刚界十六菩萨之一。南方宝生如来四亲近之上首。是与虚空藏菩萨异名同体也。标摄持功德财宝，以如意珠为三摩耶形。其忿怒身为军荼梨夜叉，即宝生如来之教令轮身也。秘藏记末曰：‘肉色，左手与愿，右手承宝。’略出经曰：‘由结金刚宝契故，诸天人师为其灌顶。’金刚界曼陀罗钞一曰：‘此尊是宝生尊第一胁士，虚空藏尊也。从一尊生五大虚空藏故，纳万宝。’新译仁王经下曰：‘南方金刚宝菩萨，摩诃萨，手持金刚摩尼。’仁王经仪轨上曰：‘言金刚宝者，如彼经云虚空藏菩萨也。依前法轮现胜妙身，修施等行，三轮清净。手持金刚摩尼者，梵云摩尼，此翻为宝。体净坚密犹如金刚，即是金刚如来意宝也。随诸有情所求皆得，依教令轮现作威怒甘露军荼梨金刚，示现八臂。’ 　　 
