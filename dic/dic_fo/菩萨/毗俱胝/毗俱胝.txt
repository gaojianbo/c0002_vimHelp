(菩萨)Bhruku&tdotblw;i，又作毗俱知。胎藏界观音院三十七尊中之一尊也。谓之毗俱胝菩萨。又云毗俱胝观音。又云毗俱胝天女(八大观音之一)，毗俱胝者，皱之义，此天女从观音额上之皱中生，故名毗俱胝。译曰嗔目。三目四手忿怒形之天女也。不空罥索心咒王经下曰：‘毗俱胝天女，毗俱胝，周言嗔目。’大日经疏五曰：‘观音左边置圣者毗俱胝，其身四手，右边一手垂数珠鬘，一手作施愿印，左边一手持莲华，一手持军持。面有三目，如摩醯首罗像，首戴发冠，如毗卢遮那发髻冠形。’同十曰：‘佛大会中，时诸金刚现大可畏降伏之状，状如无有能伏之者。时观音额皱中现此菩萨，西方谓额上皱文为毗俱胝，如今人忿时额上有皱也。此菩萨现身作大忿怒之状，时诸金刚皆有怖心，入金刚藏身中。时彼毗俱胝进至执金刚藏前，时彼亦大怖畏，入如来座下而言：愿佛护我。时佛谓彼毗俱胝言：姊汝住。时毗俱胝即住已白佛，唯佛所教敕，我当奉行。’苏婆呼经下曰：‘苾唎俱胝，此云忿像也。’陀罗尼集经六，有观自在毗俱胝菩萨三昧法印咒品，具说念诵之法。 　　 
