(菩萨)又名大转轮王。又名金刚手。大日所变之十二臂金刚萨埵也。是为大妙经所说之摄一切佛顶轮王，即金轮佛顶也。瑜只经一切如来大胜金刚最胜真实三昧耶品曰：‘尔时遍照薄伽梵，复现种种光明，于顶上放金刚威怒光明，照诸菩萨。金刚手等皆各默然(表果界之言语道断)，复现身手具十二臂，持智拳印。复持五峰、金刚、莲华摩尼、羯磨、钩、索、锁、铃、智剑、法轮十二大印，身住千叶大白莲华，身色如日，五髻有光明，其光无主，遍照十方。面门微笑，即说大胜金刚顶最胜真实大三昧耶真言：唵摩诃(大)，缚日罗(金刚)，瑟抳洒(是云顶是大金刚顶)，吽怛罗纥哩恶吽(是五佛种子)。说此明已，复说颂曰：十方净妙国，三世及三界。最尊独无比，此大转轮王。能摧诸佛顶，能摄诸等觉。亲近为眷属，速成大悉地。若末法世人，长诵此真言。刀兵不能害，水火不能漂。莲华金刚手，翼从为侍卫。若诵一百八，则能灭百劫罪。若诵一千遍，则能成满意愿。若诵一洛叉，则得大金刚身。若诵一俱胝，则得成遍照尊。千佛来守护，决定无疑。’ 　　 
