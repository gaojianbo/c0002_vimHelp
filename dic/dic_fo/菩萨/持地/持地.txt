(菩萨)菩萨名。佛为母说法，上忉利天时，此菩萨为作三道之宝阶。观佛三昧海经六曰：‘父王白佛：佛母摩耶生忉利天，佛今光相神通具足，云何当往为母说法？佛告大王：如来当如转轮圣王足行之法，从阎浮提上忉利天，问讯檀越为说妙法。尔时会中有菩萨摩诃萨，名曰持地，即从座起入首楞严三昧。三昧力故从金刚际金刚为轮，金刚为根，金刚为花，花花相次出阎浮提。时四龙王难陀，跋难陀，阿耨达多，娑伽罗龙王等，各持七宝诣持地所。奉上七宝，为佛世尊作三道宝阶。左白银，右颇梨，中黄金，从阎浮提金刚地际上忉利宫。’摩诃摩耶经上曰：‘天帝释知佛当下，即使鬼神作三道宝阶。’增一阿含经二十八曰：‘释提桓因，告自在天子，(中略)化作金银水精。’造像功德经上曰：‘毗首羯磨，并诸天众，知佛将欲下阎浮提，作三道宝阶。’[囗@又]胎藏界曼荼罗地藏院第七位，有持地菩萨。密号曰内修金刚，愿相金刚。其荷负众生，如地之能持万物。故名。 　　 
