(菩萨)梵语阿逸多Ajita，译曰无能胜，弥勒菩萨之字，以其威德广大无能胜之者，故云。真言法中以慈氏菩萨(即弥勒)为自性轮身之名，以无能胜胜金刚为释迦如来教令轮身之名(教令轮身者，奉其如来之教令，现忿怒之身以对治恶魔者)。补陀落海会轨曰：‘无能胜释迦牟尼佛忿怒，自性轮慈氏菩萨。’大疏五曰：‘释迦牟尼座下，应作忿怒持明。右边号无能胜，左边号无能胜明妃。并白色，持刀印，观佛而生其间。’同十曰：‘此是释迦化身，隐其无量自在神力而现此忿怒明王之形，谓降伏众生而尽诸障也。(中略)能于生死中而得自在，坐佛树下摧破四魔兵众也。无能胜即无不可破坏之义也。’普通真言品义释曰：‘释迦眷属以无能胜为忿怒明王。’秘藏记末曰：‘无能胜释迦忿怒，自性轮慈氏。’是秘藏记之二轮身也。若依仁王经义轨等之三轮身，则释迦为自性轮，慈氏为正法轮身，无能胜金刚为教令轮身。见教令轮身条。 　　 
