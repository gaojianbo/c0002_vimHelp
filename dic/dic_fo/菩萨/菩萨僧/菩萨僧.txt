(菩萨)出家菩萨僧与声闻僧其受戒及外形等之异同颇有诤论，以梵网为宗者，谓声闻僧之外有菩萨僧，外相虽与声闻僧为一、而其戒法别有梵网所说之菩萨戒，大异于声闻僧之小乘戒，引心地观经报恩品所说之三种僧为其的证。禀承瑜伽者，以智度论之文为的证，谓余佛虽于三乘之僧，各异其戒，以别其位，而我释迦法中，声闻僧之外，别无菩萨僧，出家之菩萨，与声闻僧同受比丘戒，依其腊次，列次于声闻僧之中，如法华经所谓常不轻菩萨比丘是也。论三十四曰：‘诸佛多以声闻为僧。无别菩萨僧。如弥勒菩萨文殊师利菩萨等。以释迦文佛无别菩萨僧，故入声闻僧中次第坐。有佛为一乘说法纯以菩萨为僧。有佛声闻菩萨杂以为僧。如阿弥陀佛国菩萨多，声闻僧少。’愚案从戒法言之，则显教中声闻菩萨之二僧别异，从其形相言之，则显教中所说之圣弟子，不论声闻菩萨，皆为出家沙门之相，其蓄发戴冠挂璎珞之在家庄严形相，仅限于密教，且如心地观经，非纯显教，显密合部之经也。故舍律衣，用素绢等官衣，或戴宝冠，为密教之菩萨僧，尚有其说，若为释迦法中显教之菩萨僧，则甚不可。支那于后周之世，始有菩萨僧。僧史略下曰：后周太武皇帝坏毁佛道二教，寻武帝崩，宣帝立，渐欲兴佛教，即敕曰：太武皇帝嫌浊秽，故废而不立，朕简耆旧学业僧二百二十人，勿剪发毁形。令于东西二京陟岵寺为国行道，所资公给。时高僧智藏，建德二年隐于终南紫峰阁，至宣帝时出谒，敕令长发为菩萨僧为陟岵寺主。大象二年，隋文为丞相，藏谒之，因得落发，又释彦琮不肯为菩萨僧，以其戴花冠被璎珞像菩萨之相，恶作此形。谓非佛制也。 　　 
