(佛名)Ti&sdotblw;ya，佛名。释迦牟尼佛尝在此佛所与弥勒共修佛道，七日七夜翘一脚，以一偈赞佛，依其功德于百劫中超越九劫而成佛云。玄应音义二十四曰：‘底沙，丁礼反，旧曰弗沙，此曰明也。’同二十二曰：‘此亦星名，因星立名，西国多此也。’俱舍光记十八曰：‘底沙此云圆满，是星名，从星为名。’慧琳音义十八曰：‘底沙，唐云鬼宿，即其人是此宿直日生。西方以二十八宿记日，但以月所临宿以为名，旧经云蛭数者是也。’婆沙论一百七十七曰：‘如契经说，过去有佛，号曰底沙，或曰补沙。彼佛有二菩萨弟子勤修梵行，一名释迦牟尼，二名梅怛俪药(译言慈氏)。尔时彼佛观二弟子谁先根熟，即如实知慈氏先熟，能寂后熟。复观二士所化有情，谁根先熟。又如实知释迦所化应先根熟，知已即念。我今云何令彼机感相会遇耶？然令一人速熟则易，非令多人。作是念已，便告释迦：吾欲游山，汝可随去。尔时彼佛取尼师檀，随路先往，既至山上，入吠琉璃龛。敷尼师檀，结跏趺坐，入火界定。经七昼夜，受妙喜乐，威光炽然。释迦须臾亦往山上，处处寻佛，如犊求母。展转遇至彼龛室前，欻然见佛，威仪端肃，光明照耀。专诚恳发，喜叹不堪。于行无间，忘下一足。瞻仰尊颜，目不暂舍。经七昼夜，以一伽他赞彼佛曰：天地此界多闻室，逝宫天处十方无。丈夫牛王大沙门，寻地山林遍无等。如是赞已，便超九劫。于慈氏前，得无上觉。’ 　　 
