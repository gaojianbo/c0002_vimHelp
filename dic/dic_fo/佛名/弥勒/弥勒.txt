(佛名)Maitreya，新称弥帝隶，梅低梨，迷谛隶，梅怛丽，每怛哩，梅怛丽药，昧怛[口 履]曳。菩萨之姓也。译曰慈氏。名阿逸多，译曰无能胜。或言阿逸多为姓，弥勒为名。生于南天竺婆罗门家。绍释迦如来之佛位，为补处之菩萨。光佛入灭，生于兜率天内院。彼经四千岁(即人中五十六亿七千万岁)，下生人间，于华林园龙华树下成正觉，初过去之弥勒，值佛而修得慈心三昧，故称为慈氏。乃至成佛，犹立是名也。注维摩经一曰：‘什曰：弥勒，菩萨姓也。阿逸多，字也。南天竺婆罗门子。’法华嘉祥疏二曰：‘弥勒，此云慈氏也。过去值弥勒佛发愿名弥勒也。出一切智光仙人经，弥勒昔作一切智光仙人。值慈氏佛说慈心三昧经，故曰慈也。华严经云：初得慈心三昧，故名慈也。’天台净名疏五曰：‘言弥勒者，有云从姓立名，今谓非姓，恐是名也。何者？弥勒，此翻慈氏。过去为王名昙摩流支，慈育国人，国人称为慈氏。自尔至今常名慈氏，姓阿逸多，此云无胜。有言阿逸多是名。既不亲见正文，未可定执。’俱舍光记十八曰：‘梅怛，此云慈。俪药，此云氏。菩萨于慈姓中生，从姓立名，故名慈氏。旧云弥勒，讹也。’玄应音义二十五曰：‘梅怛丽药，此云慈，即旧云慈氏者也。慈有二因缘：一值慈佛发心，二初得慈心三昧。因以名焉。言弥勒或云梅低黎，并讹也。’慧苑音义下曰：‘弥勒，具昧怛[口*履]曳，此翻为慈氏也。’慧琳音义十四曰：‘弥帝隶，古云弥勒，皆讹略不正也，正音云每怛哩。’西域记七曰：‘梅怛丽耶，唐言慈，即姓也。旧曰弥勒，讹略也。’在密教，胎藏界之弥勒，坐于中台八叶院东北方之莲上，金刚界之弥勒在贤劫十六尊中，坐于东方，羯磨会三十七尊中之西方金刚因菩萨，即为此尊之本誓，大轮金刚者，此尊之教令轮身也。密号曰迅疾金刚。 　　 
