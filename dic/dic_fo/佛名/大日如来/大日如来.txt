(佛名)密教之本尊，梵名谓之摩诃毗卢遮那Mah&amacron;vaircana，摩诃者大之义，毗卢遮那为日之别名，故译云大日。又，毗卢遮那者光明遍照之义，谓之遍照如来。又，云最高显广眼藏如来。大日经疏一曰：‘梵音毗卢遮那者是日之别名，即除暗遍明之义也。然世间日则别方分，若照其外不能及内，明在一边不至一边，又唯在昼光不烛夜；如来智慧日光则不如是，遍一切处作大照明矣，无有内外方所昼夜之别。(中略)世间之日不可为喻，但取是少分相似，故加以大名曰摩诃毗卢遮那也。’演密钞二曰：‘毗云遍，卢遮那云光明照，为顺此方云光明遍照。’金刚顶经义诀曰：‘梵音毗卢遮那，此翻最高显广眼藏如来。毗者最高显也，卢遮那者广眼也，先有翻为遍照如来，又有翻为大日如来，此盖略而名义阙也。’金胎两部之大日各异。 　　 
