(佛名)贤劫千佛中最后佛之名。宝积经号为楼由，翻为涕泣。别经曰楼至，译为啼哭。大宝积经密迹金刚力士会曰：‘最后成佛名曰楼由如来。尔时愁感自投于地，由斯号楼由(楼由者，晋言涕泣)。’如来不思议秘密大乘经五曰：‘最小无边慧太子当得成佛，号乐欲如来。于贤劫中最后成佛(古经不译，但云楼至)。’嘉祥法华义疏十二曰：‘金刚身下第三示非梵非圣身，既为鬼神属。四天处住，是故非圣身，实是楼至佛。故非凡，此云啼哭佛，独住半贤劫度众生。’此疏之意，以今之二王为楼至佛之化身也。禅录亦多依此。皆误也。见二王条。 　　 
