(佛名)Vairocana，又作毗卢遮那，鞞嚧杜那，毗卢折那，吠嚧遮那。佛真身之尊称也。解此者诸家不一。准天台以毗卢舍那与卢舍那及释迦，如其次第配于法报应三身。毗卢舍那，译曰遍一切处。卢舍那，翻曰净满。法华文句会本二十五曰：‘法身如来名毗卢，此翻遍一切处。报身如来名卢遮那，此翻净满。应身如来名释迦。’法华玄义六曰：‘境妙究竟显，名毗卢遮那。智妙究意满，名卢舍那。行妙究竟满，名释迦牟尼。’已上天台之释义，以毗卢舍那与卢舍那分配于法报之二身，即理智之二者也。华严则以此二者为梵名之具略，而为报身佛之称号，译曰光明遍照，或单译遍照。因旧经(晋译)说卢舍那，新经(唐译)说毗卢遮那故也。华严探玄记三曰：‘卢舍那者，古来译或云三业满，或云净满，或云广博严净。今更勘梵本，具言毗卢舍那。卢舍那者，此翻名光明照。毗者，此云遍。是谓光明遍照也。’慧苑音义上曰：‘按梵本：毗字应音云无废反，此云种种也。卢遮那，云光明照也。言佛于身智以种种光明照众生也。或曰：毗遍也。卢遮那，光明也。谓佛以身智无碍光明遍照理事无碍法界也。’法相家亦如天台，主张三身配属之说。义林章七末曰：‘璎珞经云：毗卢舍那佛是受用身，释迦牟尼佛是化身也。’密家以毗卢舍那为理智不二之法身佛称号，或翻大日，或翻遍照，或翻最高显广眼藏。大日经疏一曰：‘梵音毗卢遮那者，是日之别名，即除闇遍明之义也。’同十六曰：‘所谓毗卢那者，日也。如世间之日，能除一切暗冥，而生长一切万物，成一切众生事业。今法身如来亦复如是，故以为喻也。’即身成佛义冠注下曰：‘金刚顶义诀上云：毗卢遮那，此翻最高显广眼藏。毗者，最高显也。卢遮那者，广眼也。先有翻为遍照王如来(指玄奘十一面经)，又有翻为大日如来。’然密教中亦有分不两说。千臂千钵大教王经一曰：‘说教之根宗，本有三：一者毗卢遮那法身，本性清净出一切法，金刚三摩地为宗。二者卢遮那法身，出圣性普贤愿行力为宗。三者千释迦化现千百亿释迦，显现圣慧身，流出曼殊室利身，作般若母为宗。’此二身分属之义也。般若理趣释上曰：‘毗卢遮那如来名遍照报身佛，于色界顶第四禅色究竟天成等正觉。’此是二身不分之义也。 　　 
