(佛名)在金刚界或以名果上之大日如来，或以名因位之普贤菩萨。名大日者，依于大日普贤证成善愿行之义。名为普贤如来又名普贤法身。若依主伴互具之义，则三十七尊总称为普贤如来也。日本安然之瑜只经疏，依于此义而总称三十七尊为普贤如来。瑜只经曰：‘金刚界普贤如来。’同疏曰：‘三十七尊，皆名普贤。’略出经四曰：‘普贤法身。遍一切无始无终无生灭。’菩提心论曰：‘其圆明则普贤身也，亦是普贤心也，与十方诸佛同之。亦乃三世修行，证有前后，及达悟已，无去来今。’同初心钞下曰：‘普贤身心者，约之可指大日身心，大日名大普贤故。’又名普贤者，为示大日如来久已成道，为诸众生今始成道，又因中有果，故因中说果，称普贤之身为如来。金刚顶经疏一曰：‘婆伽梵大菩提心，普贤大菩萨。’同疏三曰：‘婆伽梵者果号也。大菩提心大菩萨者是即因号，今以果号号因种者，为显毗卢遮那虽久成道为诸众生示适今证，故号因位，又云因必有果故以为名。’ 　　 
