(界名)Sukh&amacron;vati，佛土名。阿弥陀佛之国土。又作安养，安乐，无量清净土，无量光明土，无量寿佛土，莲华藏世界，密严国，清泰国等。梵名须摩提。译曰妙乐。诸事具足圆满，惟有乐而无有苦也。阿弥陀经曰：‘从是西方过十万亿佛土，有世界，名曰极乐。其土有佛，号阿弥陀。今现在说法。(中略)其国众生无有众苦，但受诸乐，故名极乐。’无量寿经上曰：‘法藏菩萨，今已成佛，现在西方。去此十万亿刹，其佛世界名曰安乐。’般舟三昧经行品曰：‘去此间千亿佛刹，其国名须摩提。’平等觉经一曰：‘无量清净佛，作佛已来凡十小劫，所居国名须摩提，正在西方，去是阎浮刹地界千亿万须弥山佛国。’称赞净土经曰：‘于是西方去此世界过百千俱胝那庾多佛土，有佛世界名曰极乐，其中世尊名无量寿及无量光。’悲华经三曰：‘大王！汝见西方，过百千万亿佛土，有世界，名尊善无垢。彼界有佛名尊音王，(中略)如是诸佛悉灭度已，复过一阿僧祇劫等阿僧祇劫，入第二恒河沙等阿僧祇劫。是时世界转名安乐，汝于是时当得作佛，号无量寿。’鼓音声经曰：‘西方安乐世界，今现有佛号阿弥陀，(中略)其国号曰清泰，圣王所住。’观音授记经曰：‘西方过此亿百千刹，有世界名安乐，其国有佛号阿弥陀。’秘藏记上曰：‘华藏世界者，最上妙乐在其中，故曰极乐。当知极乐与华藏，虽名异而非异所。’天台弥陀经义记曰：‘彼有三名：极乐对苦，安养从用，无量寿逐人为国。’ 　　 
