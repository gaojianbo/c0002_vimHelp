(界名)念佛之言，虽通于诸佛，然诸大乘中念佛之言，独限于西方之阿弥陀佛。其故以建念佛而使一切众生往生佛国之誓愿者，法界诸佛中独阿弥陀一佛也。大日如来虽于九品往生阿弥陀三摩地集陀罗尼经说九字之真言，劝九品往生。释迦佛虽于诸大乘经中说十方无量之佛，然赞佛而劝念佛往生者，独弥陀佛也。故释签释诸经所赞多在弥陀。药师虽立十二大愿，然于念我者，但使八大菩萨引导其人于西方极乐，不愿使往生我国也。华严经入法界品，十方诸佛长子普贤菩萨为善财童子说一切菩萨总愿之十大愿王，更说大经总结之颂文，中言‘愿我临欲命终时，面见彼佛阿弥陀等。’愿于其土成就此十大愿，度一切众生也。普贤者，显密皆以为主发菩提心之德，以其愿行为三世十方诸佛菩萨之标准大本。故已来之佛，如此愿已往生西方净土而证菩提，未来之菩萨，自此往生西方极乐而证菩提。西方弥陀主五智中妙观察智或转法轮智，观察一切众生之机而转妙法。故天台于止观谓弥陀为法门之主。大日疏释大日如来入西方莲华部之阿弥陀三摩地说大日经具缘品，为所谓大悲生之嘉会坛曼荼罗(见嘉会坛条)。又，密教立三品悉地。以天宫为下界悉地，十方净土为中品悉地，密严国土为上品悉地。日本弘法之秘藏记，释西方极乐即密严国土。日本觉鍐着五字九轮秘释，特劝西方往生也。然则权实显密，其道虽异，而其所归，在于往生西方，证大菩提。四十八愿中，曾无西方净土之言，弥陀者，其身周遍法界，其土亦周遍法界也，故观经说如来身是法界身，净土论释为究竟如虚空大无边际。故本愿有曰十方众生，而不言为东方众，岂净土所在，得以东西南北指定之乎。西方云者，释迦如来之方便也。东方日出处为万物之发生，西方日没处为万物之终归，故佛准世情特指定西方，而教众生涅槃之大归处也。 　　 
