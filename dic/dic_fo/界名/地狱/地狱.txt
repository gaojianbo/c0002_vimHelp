(界名)梵语曰那落迦Naraka，泥犁Niraya等。译为不乐，可厌，苦具，苦器，无有等。其依处在地下，因谓之地狱，是译义也。大乘义章八末曰：‘言地狱者，如杂心释，不可乐故，名为地狱。地持中释，增上可厌，故为泥黎。泥犁胡语，此云地狱。不乐可厌，其义一也。此两释皆对厌心，以彰其过，非是当相解其名义，若正解之言地狱者就处名也。地下牢狱，是其生处，故云地狱。’俱舍颂疏世间品一曰：‘梵云那落迦，此云苦具，义翻为地狱。以地下有狱故，非正翻也。’法华文句四曰：‘地狱此方语，胡称泥犁者，秦云无有。无有喜乐，无气味，无观无利，故云无有。’总之地狱有三类：一根本地狱，八大地狱及八寒地狱也。二近边地狱，十六游增地狱也(此依俱舍论若依智度论则以八寒水八炎火为近边地狱)。三孤独地狱，在山间旷野树下空中等。 　　 
