(界名)释迦如来真身毗卢舍那佛净土之名。最下为风轮，风轮之上有香水海，香水海中生大莲华，此莲华中包藏微尘数之世界，故称莲华藏世界，略名华藏世界。凡报身佛之净土，具十八圆满，其中之依持圆满，即莲华藏世界也。唐华严经八曰：‘尔时普贤菩萨告大众言：诸佛子！此华藏庄严世界海是毗卢遮那如来。往昔于世界海微尘数劫修菩萨行时。一一劫中亲近世界海微尘数佛，一一佛所修净世界海微尘数大愿之所严净。’已下八、九、十、三卷明之，谓之华藏世界品。此莲华藏世界建立之大略，由上下二十重，周围十一周而成，以中心为毗卢舍那佛之所居。佛祖统纪三十一曰：‘上极宝焰，下彻风轮，此华严所明一世界种，竖高则且约二十重，周围则略得十一数，复由此数随方各十，则总之为百十一，如天帝珠网分布而住。’梁译世亲摄论十五曰：‘世间世界，地轮依水轮，水轮依风轮，净土为依何法？论曰：无量功德聚所庄严大莲花王，为依止。释曰以大莲花王。譬大乘所显法界真如，莲华虽在泥水之中，不为泥水所污。譬法界真如虽在世间不为世间法所污。(中略)复次，如来愿力所感宝莲华，于诸华中最大最胜，故名王。无量色相等功德聚所庄严，能为净土作依止。’探玄记三引此文已，曰：‘华藏之名，因此立也。(中略)藏是含摄义、出生义、具德义。此中通论有二义：一由此土内含摄一切人法等诸法门故。二含摄一切诸余刹故。’清凉疏八曰：‘莲华含子之处，目之曰藏。今刹种及刹，为大莲华之所含藏，故云莲华藏。’但莲华藏世界为诸佛报土之通名，即华严经所说者，释迦佛之华藏也。观经所说之极乐，阿弥陀佛华藏也。大日经所说之胎藏界，密严经所说之密严国，大日如来之华藏也。 　　 
