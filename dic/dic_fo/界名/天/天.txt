(界名)梵名提婆Deva，又名素罗Sura，光明之义，自然之义，清净之义，自在之义，最胜之义。受人间以上胜妙果报之所，其一分在须弥山中，其一分远在苍空，总名之为天趣。六趣之一也。又不拘其住处指一切之鬼神，名为天，如鬼子母神谓之鬼母天。又一切好妙之物名为天，如人中之好华谓之天华。大乘义章六末曰：‘天者如杂心释有光明故名之为天，此随相释。又云天者净故名天，天报清净故名为净。若依持地所受自然，故名为天。’义林章六本曰：‘神用光洁自在名天。’法华文句四曰：‘天者天然自然胜、乐胜、身胜、故天为胜，众事悉胜余趣，常以光自照，故名为天。’止观四曰：‘自然果报名为天。’婆娑论百七十二曰：‘于诸趣中彼趣最胜最乐最善，最善最妙高故名为天。’嘉祥金光明经疏曰：‘外国呼神亦名为天。’智度论曰：‘天竺国法，名诸好物皆为天物。’ 　　 
