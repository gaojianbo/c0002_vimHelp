(界名)旧曰非有想非无想。无色界有四天，此为其中之第四天，三界之最顶也，因而亦曰有顶天。非想非非想者就此天之禅定而名之。此天之定心。至极静妙，无如下地之粗想，故曰非想，尚非无细想，故曰非非想。俱舍颂疏世间品三曰：‘非想非非想天，谓此定体非前七地粗想，名为非想。若想全无便同痴闇，有细想故，名非非想。’在于密教，胎藏界曼荼罗外金刚部院东方之四个楼阁其一即此天也。密教之意，色心二法，非一非异，故于显教称为无色之处，还画色法之楼阁，以显密意。楼阁为二层，下层有化佛。 　　 
