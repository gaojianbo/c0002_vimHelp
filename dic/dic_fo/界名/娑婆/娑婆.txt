(界名)Sah&amacron;，又作沙诃，娑诃楼陀。新云索诃。堪忍之义，因而译曰忍土。此界众生安忍于十界而不肯出离，故名为忍。又诸菩萨行利乐时，堪受诸苦恼之义。又此界众生有贪嗔痴等烦恼之过，众生忍之，故名。又作杂恶。杂会。以是为三恶五趣杂会故也。此为三千大千世界之总名。一佛摄化之境土也。法华文句二曰：‘娑婆，此翻忍，其土众生安于十恶，不肯出离，从人名土，故称为忍。悲华经云：云何名娑婆？是诸众生忍受三毒及诸烦恼故名忍土，亦名杂会，九道共居故。’法华玄赞二曰：‘梵云索诃，此云堪忍。诸菩萨等行利乐时，多诸怨嫉众苦区恼，堪耐劳倦而忍受故，因以为名。娑婆者讹也。(中略)是三千大千世界，号为娑婆世界。’探玄记四曰：‘娑婆者此云堪忍，悲华经云：此中众生贪嗔痴等过，梵王忍之，故为名也。’西域记一曰：‘索诃世界三千大千国土，为一佛化摄也，旧曰娑婆，又曰沙诃，皆讹。’玄应音义三曰：‘沙诃，又云娑诃楼陀，或云娑婆，皆讹也。正言索诃，此云能忍，或云堪忍，一言杂会世界。’ 　　 
