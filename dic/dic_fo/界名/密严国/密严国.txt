(界名)大日如来之净土也。密严经及金刚顶一切瑜只经说之，为金胎两部法身之依处。华严经所说之华藏世界，净土门所谈之极乐世界，皆为此异名。密严者，以三密庄严之大曼陀罗道场也。不空译之密严经上曰：‘今此世界名曰密严，是中菩萨。悉于欲、色、无色、无想、有情之处，以三摩地力生智慧火，焚烧色贪及以无明，转所依止得意成身，神足力通以为严饰。’又曰：‘欲色无色界无想天等天宫，如来回已出，而往密严住。(中略)依自难思定，现于众妙色。色相无有边，非余所能见。极乐庄严国，世尊无量寿。’金刚顶一切瑜只经曰：‘唯此佛刹，尽以金刚自性清净所成密严华严。’二教论曰：‘密者金刚三密，华者开敷觉华，严者具种种德，言以恒沙佛德尘数三密庄严身土，是名曼荼罗。’瑜只经拾古钞上曰：‘是说两部法身所依土，密严华严华藏也。’菩提心论曰：‘此菩提心能包藏一切菩萨功德法故，若修证出现则为一切导师，若归本则是密严国土，不起于座能成一切佛事。’密严诸秘释九，有密严净土略观。 　　 
