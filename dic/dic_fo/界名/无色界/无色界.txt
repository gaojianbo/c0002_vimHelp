(界名)三界之一。此界无一可谓为色法之物质，亦无身体，无宫殿，但存识心，而住居于深妙之禅定，故谓之为无色界。此无物质之世界，虽不能定其方处，而姑就果报之胜之义，谓在色界之上。但谓为色体实无者，有部宗之义也，依成实之义，则就无粗色而谓为无色，非谓全无色也。此界中分四地，自下而上言之，则第一为识无边处，第二为空无边处，第三为无所有处，第四为非想非非想处也。既为无质，故不能以居处分之，但依其禅定寿命等之胜劣而立差等。俱舍论八曰：‘无色界中都无有处，以无色法无有方所。(中略)俱异熟生，差别有四：一空无边处，二色无边处，三无所有处，四非想非非想处。如是四种，名无色界。此四非由处有上下，但由生故，胜劣有殊。复如何知彼无方处，谓于是处得彼定者，命终即于此处生故。复从彼处没，生欲色时，即于是处中有起故。’又曰：‘于彼界中色非有，名为无色。所言色者，是变碍义，或示现义。被体非色，立无色名。’ 　　 
