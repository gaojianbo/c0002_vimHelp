(寺名)N&amacron;landa，在中天竺摩竭陀国。菩提道场之大觉寺东七驿，佛灭后铄迦罗阿逸多王所建，历代相继而增建之，遂为五天竺第一之精舍。那烂陀译言施无厌。世俗相传为住于此寺边池中之龙王名。若依实义，则释迦如来往昔在此地为国王时之德号也。西域记九曰：‘那烂陀(唐言施无厌)，僧伽蓝。闻之耆旧曰：此伽蓝南庵没罗林中有池，其龙名那烂陀。傍建伽蓝因取为称，从其实义。是如来在昔修菩萨行，为大国王建都此地，悲愍众生，好乐周给。时美其德，号施无厌，由是伽蓝因以为称。其本庵没罗园，五百商人以十亿金钱买以施佛。佛于此处三月说法，诸商人等亦证圣果。佛涅槃后未久，此国先王铄迦罗阿逸多(唐言帝日)，敬重一乘，尊崇三宝，式占福地建此伽蓝，初兴功也。穿伤龙身，时有善占尼犍外道见而记曰：斯胜地也，建立伽蓝当必昌盛，为五印度规则，逾千载而弥际。后进学人易以成业，然多欧血，伤龙故也。其子佛陀毱多王(唐言觉护)，继体承统聿遵胜业，次此之南又建伽蓝。咀他揭多毱多王(唐言如来护)，笃修前偖，次此之东又建伽蓝。婆罗阿逸多(唐言幻日)，王之嗣位也，次此之东北又建伽蓝。功成事毕，福会称庆。’求法高僧传下曰：‘大觉寺东北行七驿许，至那烂陀寺，乃是古王室利铄羯罗昳底为北天苾刍曷罗社槃所造。此寺初基总余方堵，其后代国王苗裔相承，造制宏壮，则赡部洲中当今无以加也。此是室利那烂陀莫诃毗诃罗样，唐译云吉祥神龙大住处也。西域凡唤若王及大官属并大寺舍，皆先云室利，意取吉祥尊贵之义。那烂陀，乃是龙名。近此有龙，名那伽烂陀，故以为号。毗诃罗，此住处义，此云寺者不是正翻。’ 　　 
