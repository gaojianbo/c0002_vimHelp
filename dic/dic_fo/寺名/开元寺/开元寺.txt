(寺名)唐玄宗开元二十六年，诏天下州郡，各建一大寺，即以纪年为寺号。其后兴废不一。现今存者已无多。[囗@又]福建泉州温陵开元寺。唐中宗嗣圣三年，郡儒黄守恭所创基。以匡护为第一世。九年号兴教寺，神龙元年，改为龙兴寺，开元二十六年，玄宗敕各州郡置开元寺，复更称为开元寺。至宋代支院凡百二十区。元初合为一寺，世宗赐额大开元万寿禅寺。元末天下纷乱，寺亦荒废。明太祖命正映来住，寺复中兴，至隆庆万历之间，又极衰颓，佛殿僧舍，多为民居。崇祯末，殿堂存者十三，支院二十余云。其中东塔西塔，今尚存，皆以花岗石筑造。有温陵开元寺志四卷。 　　 
