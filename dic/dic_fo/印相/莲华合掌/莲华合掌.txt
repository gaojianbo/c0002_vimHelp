(印相)竖左右十指，而指掌共合，谓为莲华合掌。凡行法最初为此印。其所以然者，古来相传，此印名为本三昧耶印。我等处胎内之位所结之印，为理智不二自证之性，故名本三昧耶印，出胎时分两手作拳。心经秘键所谓分手于金莲场者为此位也。自此已后出于化他门，作种种之事业矣。仍于行法最初，先结此印，安于理智不二之体性已，自此印开种种之印契，次第行之，为一座之行法也。然而解两手十指之标帜，则莲华即理，理之处，必有智，故以二手为理智。而合二手者，理智不二之表示也。左手静，故为理，右手办一切之事，故为智。大般若经五百二十四曰：‘善现当知如人右手能作众事，如是般若波罗蜜多能引生一切殊胜。善现当知如人左手所作不便，如是前五波罗蜜多不能引生殊胜善法。’又摄无碍经曰：‘左手五指名胎藏界五智，右手五指名金刚界五智。十指即十度，或名十法界，或曰十真如。’大日经三曰：‘复次如身印，左手是三昧义，右手是般若义。十指是十波罗蜜满足义，亦是一切智五轮譬喻义。’配十波罗蜜于十指，有异释。依莲部心轨，则右手五指，配于檀等五度，左手五指，配于慧等五度。依略出经，则左手五指，配于椟等五度，右手五指，配于慧等五度。又十法界者，非寻常之十法界。十法是五凡五圣之十界。左手为不自在故，配于五凡之迷者，地狱畜生饿鬼人天也，自左小指次第配之。右手为自在故，配于五圣之觉者，声闻缘觉菩萨(法相三论)、权佛(天台华严)、实佛(真言)也，自右手小指次第配之。十真如为唯识论等所说。前五地所证五种之真如，配于左五指，后五地所证五种之真如，配于右五指。又缩之作行者之莲华合掌，则成一法界，开之作欢喜之莲华印，则为多法界。有无量之名。见秘藏记本，同钞六。而诸经轨之分配，种种不同。又此莲华合掌为合莲华之形，吾人之肉团心即胎藏界佛心之表示也。 　　 
