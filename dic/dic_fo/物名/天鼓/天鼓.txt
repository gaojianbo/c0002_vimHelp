(物名)忉利天之善法堂，有鼓，不击而自发妙音者。唐华严经十五曰：‘忉利天中有天鼓，从天业报而生得。知诸天众放逸时，空中自然出此音。一切五欲悉无常，如水聚沫性虚伪。诸有如梦如阳焰，亦如浮云水中月。(中略)三十三天闻此音，悉共升善法堂。帝释为说微妙法，咸令顺寂除贪爱。’法华经序品曰：‘天雨曼陀华，天鼓自然鸣。’[囗@又]佛之异名。嘉祥法华义疏一曰：‘外国名佛以为天鼓。贼欲来时天鼓则鸣，贼欲去时天鼓亦鸣。天鼓鸣时诸天心勇，天鼓鸣时修罗惧怖。众生烦恼应来，佛则为说法。众生烦恼应去，佛则为说法。佛说法时弟子心勇，佛说法时诸魔惧怖。天鼓无心能为四事，如来虽说亦复无心，是故名佛以为天鼓也。’ 　　 
