(物名)十八物之一。梵语，吃弃罗Khakkhara，译为锡杖，声杖，呜杖。锡者，取振时作锡之声。又有智杖，德杖之德名。有显密之二意。显教为乞食或驱虫也。锡杖经曰：‘佛告比丘：汝等当受持锡杖，所以者何？过去未来现在诸佛皆执故。又名智杖，彰显圣智故。亦名德杖，行功德本故。圣人之表帜，贤士之明记，道法之正幢。’毗奈耶杂事三十四曰：‘苾刍乞食入人家，作声警觉，拳打门扇。家人怪问：何故打破我门？默尔无答。佛言：不应打门，可作锡杖。苾刍不解。佛言：杖头安环，圆如盏口，安小环子，摇动作声而警觉。(中略)至不信家，久摇锡时，遂生疲倦，而彼家人竟无出问。佛言：不应多时摇动，可二三度摇。无人问时，即须行去。’十诵律五十六曰：‘杖法者，佛在寒园林中住，多诸腹行毒虫啮诸比丘。佛言：应作有声杖，驱遣毒虫，是名杖法。’四分律五十三曰：‘诸比丘道行，见蛇蛆蜈蚣百足，未离欲比丘见皆怖白佛。佛言：听投锡杖动。’其制法依锡杖经，迦叶佛为二股十二环，释迦佛为四股十二环。四股十二环表四谛十二因缘。二股十二环表世谛第一谛之二谛与十二因缘。然寄归传四曰：‘言锡杖者，梵云契弃罗，则是鸣声之义。古人译为锡者，意取锡作声，鸣杖锡杖任情称。说目验西方所持锡杖，头上唯有一股铁卷，可容三二寸，安其錞管长四五指，其竿用木，粗细随时，高与肩齐，下安铁纂，可二寸许，其环或圆或偏，屈合中间可容大指，或六或八，穿安股上，铜铃任情。元斯制意，为乞食时防其牛犬，何用辛苦擎奉劳心？而复通身总铁，头安四股，重滞将持，非常冷涩，非本制也。’密教以为五大所成之法界塔婆，地藏观音之三昧耶形也。故有六环，以表六大，上头有五轮之卷形，以表宝塔。 　　 
