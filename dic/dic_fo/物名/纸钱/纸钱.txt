(物名)真言宗祭供星天，专用纸钱。又禅林，于祈祷及盂兰盆会等雕纸如钱形，数十相连，与心经等于会毕时，焚化之，所以供鬼神也。唐书王玙传曰：‘汉以来葬者皆有瘗钱，后世里俗稍以纸寓钱为鬼事，至是玙乃用为穰祓。’按，法苑珠林，纸钱起于殷长史。洪庆善杜诗辨证云：齐东昏侯好鬼神之术，剪纸为钱，以代束帛，至唐盛行其事。王睿诗：纸钱灰出木棉花。李山甫诗：可要行人赠纸钱。徐凝诗：无人送与纸钱来。皆言之。卲康节春秋祭祀，亦焚纸钱。程伊川问之。曰：冥器之义也。脱有益，非孝子顺孙之心乎。宋王炎有清明日先茔挂纸钱诗。’又封氏见闻纪曰：‘后汉蔡伦所造，魏晋以来，始有其事。凡鬼神之物，其象似亦犹涂车刍灵之类，古埋帛，今则皆烧之。’ 　　 
