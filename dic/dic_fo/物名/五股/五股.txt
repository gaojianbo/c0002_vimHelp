(物名)又作五钴、五古、五[月*古]，具名五股杵、五股金刚杵。股为枝之义，独头之杵，谓之独股；分为五头，谓之五股。股通作[月*古]，杵以金作钴，借字也，余为略字或当字。凡金刚杵，西土之战具也，以表退治烦恼之金刚智。其中五股表金刚界之五部，合两头而为十枝，以表十波罗蜜也。诸部要目曰：‘金刚杵者，菩提心义，能怀断二边契中道。中有十六大菩萨位，亦表十六空为中道。两边各有五股，五佛智义；亦表十波罗蜜，能摧十种烦恼，成十种真如，便证十地。证金刚三业，护金刚智，坐金刚座，亦是一切智智。’五重结护曰：‘五钴杵显五智也。中直者此正义无方便；边曲者，是权义而带方便故也。权必归实，故曲也。上下同者，佛界众生界同具五智，故上下同也。’谷响集二曰：‘本作股，股者枝义。有五枝者名五股杵，有三枝者名三股杵。杵西国兵器，如有三枝戟云三戟。股通作[月*古]，作钴者与[月*古]音同，盖以金刚杵故从金作钴，只取音同耳。’ 　　 
