(物名)渡海人所带免没溺之物也。名义集七曰：‘五分云：自今听诸比丘畜浮囊，若羊皮若牛皮，传闻，西域渡海之人多作鸟翎毛袋，或齐巨牛脬，海船若失，吹气浮身。’慧琳音义三曰：‘浮囊者，气囊也。欲渡大海，凭此气囊轻浮之力也。’经中以譬戒律，护持菩萨之戒，犹如海人之于浮囊也。涅槃经十一曰：‘譬如有人带持浮囊欲渡大海。尔时海中有一罗刹，即从其人乞索浮囊，其人闻已即作是念：我今若与必定没死。答言：罗刹，汝宁杀我，浮囊叵得。(中略)菩萨摩诃萨护持禁戒亦复如是。如彼渡人护惜浮囊。’ 　　 
