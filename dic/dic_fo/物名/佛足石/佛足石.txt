(物名)石上印佛足也。佛将入灭，于摩揭陀国留足迹。西域记八曰：‘窣堵波侧，不远精舍，中有大石，如来所履双迹犹存。其长尺有八寸，广余六寸矣。两迹俱有轮相十指皆带花文，鱼形映起，光明时照。昔者如来将取寂灭，北趣拘尸那城，南顾摩揭陀国蹈此石上，告阿难曰：吾今最后留此足迹，将入寂灭顾摩揭陀也。’义楚六帖一曰：‘西域记云：佛在摩揭陀国波吒离城，石上印留足迹记。奘法师亲礼圣迹，自印将来。今在坊州玉华山，镌碑记之。其佛足下五足指端有卍字文，相次各有如眼，又指间各有网鞔中心上下有通身文，大指下有宝剑，又第二指下有双鱼王文，次指下有宝花瓶文，次傍有螺王文，脚心下有千辐轮文，下有象牙文，上有月王文，跟有梵王顶相文。’西域记三鸟伏那国曰：‘阿波罗逻龙泉西南三十余里，水北岸大磐石上有如来足所履迹，随人福力量有短长。是如来伏此龙已，留迹而去。后人于上积石为室，遐迩相趋花香供养。’同一屈支国曰：‘东昭怙厘佛堂中有玉石，面广二尺余，色带黄白，状如海蛤。其上有佛足履之迹，长尺有八寸，广余六寸矣，每有斋日照烛光明。’观佛三昧海经一曰：‘如来足下平满不容一毛，足下千辐轮相，毂辋具足，鱼鳞相次，金刚杵相者，足跟亦有梵王顶相，众蠡不异。’同六曰：‘佛灭度后，造好形像，令身相足，亦造无量化佛，色像通身光，及画佛迹。(中略)此人除却百亿那由他恒河沙劫生死之罪。’ 　　 
