(物名)梵语伐折罗Vajra，原为印度之兵器。密宗假之，以标坚利之智，断烦恼，伏恶魔。其两头单独者，谓之独股，分三枝者，谓之三股，分五枝者，谓之五股，分九枝者，谓之九股。以金石或木材作之，有大中小之三品。大日经疏一曰：‘伐折罗即是金刚杵。’又曰：‘伐折罗如来金刚智印。’又曰：‘譬如帝释手持金刚破修罗军，今此诸执金刚亦复如是。各从一门持大空之战具，能破众生无相之烦恼。故以相况也。’仁王经念诵仪轨上曰：‘手持金刚杵者，表起正智犹如金刚。’诸部要目曰：‘杵，金，银，铜，铁，石，水精，佉陀罗木等，无量种各不同。杵，五股三股一股。长十六指为上，十二指为中，八指以为下，乃至一指节为下。此经中说：不持金刚杵念诵，无由得成就。金刚杵者，菩提心义。能坏断常二边，契中道。中有十六菩萨位，亦表十六空为中道。两边各有五股五佛五智义。亦表十波罗蜜，能摧十种烦恼，成十种真如，便证十地。’ 　　 
