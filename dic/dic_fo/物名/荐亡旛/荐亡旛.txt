(物名)名为命过旛。以命过之时所建故也。随愿往生经(灌顶经亦名普广经)曰：‘普广菩萨，语四辈言：若人临命未终日，当为烧香燃灯续明，于塔寺中表刹之上悬命过旛，转读尊经竟三七日。所以然者，命终之人在中阴中身如小儿，罪福未定，应为修福。愿亡者神生十方无量刹土，承此功德，必得往生。’又曰：‘若四辈男女，中临终时，若已过命，是其亡日。我今亦劝造作黄旛，悬着刹上，使获福德，离八难苦，得生十方诸佛净土。旛盖供养，随心所愿，至成菩提。旛随风转，破碎都尽，至成微尘。风吹旛尘，其福无量。旛一转时转轮王位，乃至吹尘小王之位，其报无量。’释氏要览十曰：‘斋七旛子，北俗亡，累七斋日皆令主斋僧剪纸旛子一首，随纸化之。’ 　　 
