(物名)又作色綖，五色缕，五色绳。合青黄赤白黑五色之系为一条之线缕也。苏悉地羯罗经下曰：‘五色线谓青黄赤白黑，使童子合线。’大日经疏五曰：‘凡作綖，当择上好细具缕，香水洗之，极令清净，令洁净童女右合之。合五色缕，当用五如来真言，各持一色，然后以成办诸事真言总加持之。造漫荼罗綖亦尔。(中略)复次，五色綖者，即是如来五智，亦是信进念定慧五法，以此五法贯摄一切教门，是故名为修多罗。古译谓之綖，经也。盖五色即为五智之色，故此五色线，有用于灌顶道场，作金刚线坛线结线等者。其中张于大坛之金刚橛者，及灌顶时授于受者，使挂于手者，谓之金刚线。二十一结同授于受者者，谓之结线，或曰二十一结修多罗。七结而系于腰者，谓之腰线。又有埋五宝五谷等于曼荼罗之五方时，用以缚其裹物之口者。又婆罗门之臂系五色线，佛除比丘之病缘外禁系之。’毗奈耶杂事一曰：‘六众乞食，见诸婆罗门以妙香华庄严形体，将五色线系之于臂。(中略)便于他日以五色线缠于臂上，入城乞食，诸婆罗门等见生轻贱。(中略)佛作是念：若诸苾刍以五色线系臂，有斯过失，由是苾刍不应以五色线系臂，若有系者得越法罪。佛既不许系臂线，时有苾刍身婴患苦，诣医人所。问言：贤首我身有疾，幸为处方？答言：圣者取五色线咒之系臂必得除愈。报曰：世尊不听。彼言仁之大师，慈悲为本，病缘开许，理所不疑。时诸苾刍白佛，佛言：我今听诸苾刍，为病因缘医人教者，线系无犯。’ 　　 
