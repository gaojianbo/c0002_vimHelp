(物名)三种袈裟之一。又名九条袈裟，或单名九条。即僧伽梨之一种，所谓九品大衣之下下品也。其制两长一短，条数有九分，故名。十诵律五曰：‘若比丘，初日得衣，用作僧伽梨最下九条，成分别若干长若干短，总说九条。作衣竟日，即应受持作是言，我是最下僧伽梨作持。’四分律四十曰：‘应九条，不应十条，乃至十九条，不应二十条。’盖九条衣，原唯僧伽梨之一种，以条数而立名，与五条七条同，本律非别有九条衣之名称。故四分律行事钞下，谓就条数，便云十九十七乃至九条七条五条等。律中无五七九之名，但云安陀会乃至僧伽梨。人名为七九条也。虽然，僧伽梨中，此最下九条衣之名，自古通行，今称五条七条九条为三衣，安陀会，郁多罗僧，僧伽梨之名，反多不用矣。案五条为常着之衣。七条在寺内众中礼诵斋讲时着之。九条已上，外出时及其他严仪时着之。 　　 
