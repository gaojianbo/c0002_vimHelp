(物名)又作颇梨，颇黎。新译曰颇胝迦，颇置迦，娑波致迦，塞颇致迦，飒破[木*致]迦，窣坡致迦Spha&tdotblw;ika，当于此方之水精，有紫白红碧四色。玄音应义二曰：‘颇梨，力私切。又作黎，力奚切。西国宝名也。梵言塞颇胝迦，又言颇胝，此云水玉，或云白珠。大论云：此宝出山石窟中，过千年冰化为颇梨珠，此或有也。胝音竹尸切。’同二十四曰：‘颇胝迦，陟尸切。亦言娑波致迦，西国宝名也。旧云颇黎者，讹略也。’慧琳音义四十一曰：‘颇胝迦，古译或云颇黎，或云颇胝，皆讹转也。正梵音云飒破[木*致]迦，形如水精，光莹精妙于水精，有黄碧紫白四色差别。’慧苑音义上曰：‘颇梨色，正云窣坡致迦，其状少似此方水精，然有赤有白等也。’智度论十曰：‘若法没尽时，诸舍利皆变为如意珠，譬如过千岁冰化为颇梨珠。’梵语杂名曰：‘颇梨，萨颇置迦。’ 　　 
