(物名)密教之仪轨以五宝五谷五药及香水满盛五瓶。于此插宝花而奉佛。大日经疏八曰：‘次说吉祥瓶法，当用金银等宝，乃至无者应以瓷或净瓦为之，极令圆满端正，又不泄漏。如毗尼中方便灌漉净水盛满其中，内五宝五谷五药。(中略)又取如前所说诸涂香末和水，兼置龙脑牛黄，于瓶口插以宝华。或随方土所有名花，取其花果条叶茂好圆具者使间错垂布，令极端严，以彩缯缠头并系华鬘涂以众香。(中略)中胎藏当安五瓶，最中大日瓶安在华台，余置外华叶中。’一字奇特佛顶经曼荼罗仪轨品曰：‘应取新瓶底不黑者，令应量，取阿摩罗(此曰梨树)梢叶插其中，又取俱缘果(此土无)安瓶口上，瓶中置诸宝及诸种子，并香水令满，以细缯帛系其顶，安于坛四角及中央。’ 　　 
