(动物)Garu&ddotblw;a，又云迦留罗，迦娄罗，揭路荼。迦喽荼，伽楼罗，誐噜拏，檗噜拏等。鸟名。旧译曰金翅鸟。新译曰妙翅鸟。顶瘿鸟，食吐悲苦声等。居四天下之大树，取龙为食。八部众之一。法华文句二下曰：‘迦楼罗，此云金翅。翅翮金色，居四天下大树上，两翅相去三百三十六万里。’探玄记二曰：‘迦留罗，新名揭路荼，此云妙翅鸟。鸟翅有种种宝色庄严，非但金。依海龙王经：其鸟两翅相去三百三十六万里，阎浮提止容一足。依涅槃经，此鸟能食消龙鱼七宝等。又依增一经：日别食一大龙王五百小龙，达四天下，周而复始，次第食之。命欲终时，诸龙吐毒，不能复食。饥火所烧，耸翅直下。至风轮际，为风所吹，还复上来。往还七返，无处停足，遂至金刚轮山顶上命终。以食诸龙，身肉毒气，发火自焚。难陀龙王，恐烧宝山，降雨灭火，渧如车轴，身肉消散。唯有心在，大如[月*坒]，纯青琉璃色。轮王得之，用为珠宝。帝释得之，为髻中珠。’慧苑音义上曰：‘迦楼罗，或曰揭路荼，此云食吐悲苦声也。谓此鸟凡取得龙，先内嗉中，得吐食之，其龙犹活，此时楚痛出悲苦声也。或曰：此云大嗉顶鸟，谓此鸟常贮龙嗉内，益其顶粗也。旧云金翅妙翅者，且就状而名，非敌对翻也。然其翅有种种质色，非唯金耳。’慧琳音义一曰：‘揭路荼，正音檗噜拏，古云迦娄罗。’同十一曰：‘迦留罗，梵音不正也，正音誐噜拏。’俱舍光记八曰：‘揭路荼，此云顶瘿，或名苏钵剌尼Supar&ndotblw;i，此云妙翅。翅殊妙也，旧云翅金鸟，非正所目。’ 　　 
